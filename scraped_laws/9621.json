{
  "title": "11/12/2009 Закон за изменение и допълнение на Закона за възобновяемите и алтернативните енергийни източници и биогоривата",
  "date": "",
  "link": "https://www.parliament.bg/bg/laws/ID/9621",
  "lawId": "9621",
  "actualTitle": "Закони",
  "metadata": [],
  "fullText": "ЗАКОН\n\nза изменение и допълнение на Закона за възобновяемите и алтернативните енергийни източници и биогоривата \n\n(обн., ДВ, бр. 49 от 2007 г.; изм., бр. 98 от 2008 г., бр. 82 от 2009 г.)\n\n§ 1.\n\n В чл. 5, ал. 1, т. 3 и 5 думите „министъра на транспорта“ се заменят с „министъра на транспорта, информационните технологии и съобщенията“.\n\n§ 2.\n\n В чл. 23, ал. 1 думите „министъра на транспорта“ се заменят с „министъра на транспорта, информационните технологии и съобщенията“, а думите „автомобилни бензини и дизелово гориво“ се заменят с „течни горива от нефтен произход за нуждите на транспорта“.\n\n§ 3.\n\n Член 24 се изменя така:\n\n„Чл. 24. (1) Лицата, които пускат на пазара течни горива от нефтен произход за нуждите на транспорта, са длъжни при освобождаване за потребление по смисъла на Закона за акцизите и данъчните складове да предлагат горивата за дизелови и бензинови двигатели смесени с биогорива в процентно съотношение, както следва:\n\n1. от 1 март 2010 г. – гориво за дизелови двигатели със съдържание на биодизел минимум 2 процента обемни;\n\n2. от 1 септември 2010 г. – гориво за дизелови двигатели със съдържание на биодизел минимум 3 процента обемни;\n\n3. от 1 март 2011 г. – гориво за дизелови двигатели със съдържание на биодизел минимум 4 процента обемни и гориво за бензинови двигатели със съдържание на биоетанол минимум 2 процента обемни.\n\n(2) Съдържанието на биодизел и биоетанол в горивата за дизелови и бензинови двигатели по ал. 1 не трябва да надвишава 5 процента обемни.\n\n(3) В срок два месеца след изтичането на сроковете по ал. 1 крайните разпространители са длъжни да предлагат на пазара горивата за дизелови и бензинови двигатели в съответствие с изискванията на ал. 1 и 2.\n\n(4) До 1 март 2011 г. лицата по ал. 1 и 3 могат да предлагат на пазара автомобилни бензини (КБКСС) със съдържание на биоетанол, което не трябва да надвишава 5 процента обемни, като предоставят на видно място информация относно съдържанието на биоетанол и правилната употреба на сместа.\n\n(5) Лицата, които пускат на пазара течни горива за нуждите на транспорта, съставят за всяка партида декларация за съответствие с изискванията за качество съгласно чл. 18а, ал. 2 от Закона за чистотата на атмосферния въздух, а разпространителите и крайните разпространители предоставят за всяко последващо разпространение копие от декларацията за съответствие на разпространяваната партида течно гориво по чл. 18б, ал. 1, т. 2 от същия закон.\n\n(6) Държавна агенция „Държавен резерв и военновременни запаси“ купува и продава нефтопродукти, предназначени за създаване, съхраняване и обновяване на държавни резерви, военновременни и задължителни запаси, несмесени с биогорива. Лицата, които купуват горива за дизелови двигатели от Държавна агенция „Държавен резерв и военновременни запаси“, са длъжни да ги смесват с биодизел в процентното съотношение и в сроковете по ал. 1, 2 и 3.“\n\n§ 4. \n\nВ чл. 25 думите „и предлагането им на пазара“ се заличават.\n\n§ 5.\n\n В чл. 27 думите „чрез Главна дирекция „Контрол на качеството на течните горива“ се заменят с „или от оправомощени от него длъжностни лица“.\n\n§ 6.\n\n Наименованието на глава шеста се изменя така: „Принудителни административни мерки и административнонаказателни разпоредби“.\n\n§ 7. \n\nСъздава се чл. 32а: \n\n„Чл. 32а. (1) При установяване на нарушения по чл. 24 председателят на Държавната агенция за метрологичен и технически надзор или оправомощени от него длъжностни лица имат право да прилагат следните принудителни административни мерки:\n\n1. временно да спират пускането на пазара и разпространението на течни горива, когато не е представена декларация за съответствие по чл. 24, ал. 5 или представената декларация не отговаря на нормативните изисквания, както и когато в резултат от изпитването в подвижна лаборатория и експертно заключение е установено, че течното гориво не отговаря на някое от изискванията на чл. 24, ал. 1, 2 и 3;\n\n2. да забраняват пускането на пазара и разпространението на течни горива, когато в резултат на изпитването в стационарна лаборатория и съставен констативен протокол е установено несъответствие с изискванията на чл. 24, ал. 1 – 3;\n\n3. да разпореждат изтеглянето на течни горива от пазара и да запечатват обектите на крайните разпространители, когато резултатът от изпитване на контролната проба, с която е установено несъответствие с изискванията по чл. 24, ал. 1 – 3, не е оспорен в 7-дневен срок от получаването му или в случаи на оспорването му той е потвърден от резултатите от изпитването на арбитражната проба.\n\n(2) Принудителните административни мерки по ал. 1 се прилагат с мотивирана заповед, в която се дават задължителни предписания и чрез поставяне на удостоверителни знаци на контролните органи по ал. 1. Видът на знаците се определя със заповед на председателя на Държавната агенция за метрологичен и технически надзор.\n\n(3) Заповедта по ал. 2 се съобщава на заинтересованото лице по реда на Административнопроцесуалния кодекс. \n\n(4) Заповедта по ал. 2 може да се обжалва по реда на Административнопроцесуалния кодекс, като подадената жалба не спира изпълнението на приложената принудителна административна мярка.\n\n(5) Щетите, загубите и пропуснатите ползи от приложените принудителни административни мерки са за сметка на собствениците на проверяваното течно гориво освен в случаите на отменянето им по съдебен ред.“\n\n§ 8.\n\n Член 38 се изменя така:\n\n„Чл. 38. (1) Който пуска на пазара течни горива от нефтен произход в нарушение на разпоредбите на чл. 24, ал. 1 и 2, се наказва с имуществена санкция в размер 200 000 лв.\n\n(2) Крайните разпространители, които предлагат на пазара течни горива от нефтен произход в нарушение на разпоредбата на чл. 24, ал. 3, се наказват с глоба или с имуществена санкция в размер 50 000 лв. \n\n(3) Който предлага на пазара течни горива от нефтен произход в нарушение на разпоредбата на чл. 24, ал. 6, се наказва с глоба или с имуществена санкция в размер 10 000 лв. \n\n(4) При повторно извършено нарушение по ал. 1, 2 и 3 глобата или имуществената санкция е в трикратен размер на санкцията, съответно на глобата по ал. 1, 2 и 3.“\n\n§ 9.\n\n В чл. 40 се правят следните изменения и допълнения:\n\n1. В ал. 1 накрая се поставя запетая и се добавя „с изключение на актовете за нарушения по чл. 38, които се съставят от длъжностни лица, оправомощени от председателя на Държавната агенция за метрологичен и технически надзор, при спазване изискванията на чл. 43а, ал. 2 от Закона за чистотата на атмосферния въздух.“\n\n2. Създава се нова ал. 3:\n\n„(3) Наказателните постановления за установените нарушения по чл. 38 се издават от председателя на Държавната агенция за метрологичен и технически надзор или от оправомощено от него длъжностно лице, като в тях задължително се посочва, че наложената глоба или имуществена санкция, както и разходите за вземане и изпитване на пробите от течни горива постъпват по бюджетната сметка на Държавната агенция за метрологичен и технически надзор и служат като покана за доброволно изпълнение след влизането им в сила.“\n\n3. Създава се ал. 4:\n\n„(4) Когато нарушителят е известен, но не е открит на адреса, посочен при връчването на акта за административно нарушение, или е напуснал страната, или е посочил адрес само в чужбина, наказателното постановление не се връчва. Постановлението се смята за влязло в сила два месеца след издаването му.“\n\n4. Досегашната ал. 3 става ал. 5 и в нея след думите „по реда“ се добавя „на този закон и“.\n\n§ 10. \n\nВ § 1 от допълнителните разпоредби се правят следните изменения и допълнения: \n\n1. В т. 4:\n\nа) в текста преди буква „а“ думите „по т. 3“ се заличават;\n\nб) в буква „б“ думите „където биогоривото е максимален процент“ се заличават.\n\n2. Създават се т. 17 – 22:\n\n„17. „Пускане на пазара“ е понятие по смисъла на § 1, т. 17 от допълнителните разпоредби на Закона за чистотата на атмосферния въздух. \n\n18. „Лицата, които пускат течни горива на пазара“ е понятие по смисъла на § 1, т. 18 от допълнителните разпоредби на Закона за чистотата на атмосферния въздух. \n\n19. „Краен разпространител“ е понятие по смисъла на § 1, т. 20 от допълнителните разпоредби на Закона за чистотата на атмосферния въздух.\n\n20. „Разпространение на течни горива“ е понятие по смисъла на § 1, т. 23 от допълнителните разпоредби на Закона за чистотата на атмосферния въздух. \n\n21. „Повторно“ е административно нарушение, което е извършено в едногодишен срок от влизането в сила на наказателното постановление, с което нарушителят е наказан за нарушение от същия вид.\n\n22. „КБКСС“ е бензинов компонент, наречен компонент за блендиране с кислородсъдържащи съединения.“\n\nЗаконът е приет от 41-ото Народно събрание на 11 декември 2009 г. и е подпечатан с официалния печат на Народното събрание.\n\nПредседател на Народното събрание: \nЦецка Цачева\n\n13389",
  "textLength": 8712,
  "scrapedAt": "2026-01-11T03:37:48.467Z",
  "isComplete": true,
  "error": null,
  "retryCount": 0
}