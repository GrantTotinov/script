{
  "title": "09/02/2024 Закон за изменение и допълнение на Закона за устройството на Черноморското крайбрежие",
  "date": "",
  "link": "https://www.parliament.bg/bg/laws/ID/165130",
  "lawId": "165130",
  "actualTitle": "Закони",
  "metadata": [],
  "fullText": "ЗАКОН\n\nза изменение и допълнение на Закона за устройството на Черноморското крайбрежие\n\n(обн., ДВ, бр. 48 от 2007 г.; изм., бр. 36 и 67 от 2008 г., бр. 19, 82 и 92 от 2009 г., бр. 45 и 82 от 2012 г., бр. 27, 28 и 66 от 2013 г.; Решение № 12 на Конституционния съд от 2013 г. – бр. 105 от 2013 г.; изм., бр. 40 и 98 от 2014 г., бр. 9, 61 и 101 от 2015 г., бр. 20 и 36 от 2016 г., бр. 58, 96 и 103 от 2017 г., бр. 28 от 2018 г., бр. 56 и 60 от 2019 г., бр. 21 от 2020 г., бр. 16 и 17 от 2021 г., бр. 102 от 2022 г. и бр. 86 и 102 от 2023 г.)\n\n§ 1. \n\nВ чл. 7 се създават нова ал. 11 и ал. 12:\n\n„(11) Природозащитните дейности, дейностите по охрана, санитарно-хигиенно поддържане и възстановяване на плажовете по ал. 9 се организират от областния управител. Областният управител изготвя ежегодно и внася в Министерския съвет план-сметка за изпълнение на дейностите по изречение първо.\n\n(12) Поддръжката и ремонтът на морските хидротехнически съоръжения, вълноломите, системите и съоръженията по чл. 6, ал. 4, т. 2 – публична държавна собственост, предпазващи от вредните въздействия върху морския бряг, които се намират извън границите на урбанизираните територии, се организират от областния управител. Областният управител изготвя ежегодно и внася в Министерския съвет план-сметка за изпълнение на дейностите по изречение първо.“\n\n§ 2. \n\nВ чл. 10 се правят следните изменения и допълнения:\n\n1. В ал. 1 накрая се добавя „както и ивица с широчина 500 м от границите на морските плажове за природосъобразен туризъм – „Иракли“, „Бяла – Карадере“ и „Корал“, като всяка точка от линията, определяща откъм сушата границата й, е на разстояние 500 м от най-близката точка от сухоземната граница на съответния плаж, в т.ч. пресечната точка с границата на морския бряг“.\n\n2. Създава се ал. 2а:\n\n„(2а) В зона „А“ в ивицата с широчина 500 м от границите на морските плажове за природосъобразен туризъм – „Иракли“, „Бяла – Карадере“ и „Корал“, се забраняват:\n\n1. строителството на сгради и съоръжения, включително допълващо застрояване;\n\n2. строителството и поставянето на огради, независимо от техния вид, форма, височина и материал, върху подвижни (бели) дюни, неподвижни дюни с тревна растителност (сиви дюни) и облесени дюни;\n\n3. поставянето на рекламни и монументално декоративни елементи и моделиране на заварения ландшафт.“\n\n3. В ал. 3 след думата „плажове“ се добавя „и извън ивицата с широчина 500 м от границите на морските плажове за природосъобразен туризъм – „Иракли“, „Бяла – Карадере“ и „Корал“.\n\n4. Създава се ал. 3а:\n\n„(3а) В зона „А“ извън територията на морските плажове в територията, попадаща в ивицата с широчина 500 м от границите на морските плажове за природосъобразен туризъм – „Иракли“, „Бяла – Карадере“ и „Корал“, се разрешават:\n\n1. поставяне на елементи на градското обзавеждане – пейки, осветителни тела, съдове за събиране на отпадъци, преместваеми тоалетни, чешми и указателни табели, по реда на наредбата по чл. 56, ал. 2 от Закона за устройство на територията на съответния общински съвет;\n\n2. извършване на специализирани дейности по опазване на единични и групови културни ценности на съществуващи археологически обекти, с изключение на археологически проучвания;\n\n3. извършване на изследвания, свързани с опазване на околната среда;\n\n4. изграждане на елементи на техническата инфраструктура – публична държавна или публична общинска собственост, освен забранените по ал. 2 и при спазване на режимите на опазване, ползване и управление, определени по реда на Закона за защитените територии и Закона за биологичното разнообразие.“\n\n5. Създава се ал. 12:\n\n„(12) Специфичните правила и норми за устройването и ползването на обектите и площите по ал. 4, т. 2 и 3 и ал. 8 се определят с наредба на министъра на регионалното развитие и благоустройството, министъра на туризма и министъра на околната среда и водите.“\n\n§ 3. \n\nВ чл. 11 ал. 1 се изменя така:\n\n„(1) Зона „Б“ обхваща териториите, попадащи в ивицата с широчина 2 км от границата на зона „А“, в частта след ивицата с широчина 100 м от границите на морския бряг или на морските плажове и 1,6 км в частта след ивицата с широчина 500 м от границите на морските плажове за природосъобразен туризъм – „Иракли“, „Бяла – Карадере“ и „Корал“, с изключение на урбанизираните територии на населените места, определени към влизането в сила на закона.“\n\n§ 4. \n\nВ чл. 13 ал. 3 се изменя така:\n\n„(3) Поставянето на преместваеми обекти на територията на морските плажове, в т.ч. определянето на ползваната допълнителна търговска площ по чл. 10, ал. 8, и на територията на националните курорти се разрешава от главния архитект на общината при условията и по реда на наредбата по чл. 10, ал. 12 и въз основа на схема, одобрена от министъра на туризма.“\n\n§ 5. \n\nВ чл. 17б се правят следните изменения и допълнения:\n\n1. Създава се нова ал. 2:\n\n„(2) Използването на самодвижещи се, верижни, земекопни и други машини в случаите за извършването на задължителните дейности по чл. 7, ал. 2 и предоставянето на плажни услуги се извършва при условията на чл. 17в и след разрешение от кмета на съответната община или оправомощено от него лице, като на морските плажове за природосъобразен туризъм достъпът на техника се допуска единствено при случаи на бедствие и заплаха за човешкото здраве, при същите условия.“\n\n2. Досегашната ал. 2 става ал. 3.\n\n§ 6. \n\nВ глава трета се създава чл. 17в:\n\n„Чл. 17в. Забранява се нарушаването на целостта, увреждането и заравняването на подвижни (бели) дюни, неподвижни дюни с тревна растителност (сиви дюни) и облесени дюни, попадащи в границите на зона „А“, зона „Б“ или в урбанизираните територии на населените места след границите на зона „А“, освен в случаите на разрешено строителство по чл. 17а, ал. 1.“\n\n§ 7. \n\nВ чл. 25 се правят следните изменения:\n\n1. В ал. 1 думите „от 1000 до 5000 лв.“ се заменят с „от 5000 до 15 000 лв.“ и думите „от 5000 до 10 000 лв.“ се заменят с „от 30 000 до 60 000 лв.“.\n\n2. В ал. 2 думите „от 2000 до 6000 лв.“ се заменят с „от 10 000 до 30 000 лв.“ и думите „от 6000 до 12 000 лв.“ се заменят с „от 50 000 до 100 000 лв.“.\n\n§ 8. \n\nВ чл. 26 се правят следните изменения:\n\n1. В ал. 1 думите „от 5000 до 10 000 лв.“ се заменят с „от 10 000 до 30 000 лв.“ и думите „от 10 000 до 50 000 лв.“ се заменят с „от 50 000 до 100 000 лв.“.\n\n2. В ал. 2 думите „от 6000 до 12 000 лв.“ се заменят с „от 50 000 до 100 000 лв.“ и думите „от 12 000 до 60 000 лв.“ се заменят с „от 100 000 до 150 000 лв.“.\n\n§ 9. \n\nВ чл. 30 се правят следните изменения и допълнения:\n\n1. Създава се нова ал. 4:\n\n„(4) Който без разрешение използва самодвижещи се, верижни, земекопни и други машини за извършването на задължителните дейности по чл. 7, ал. 2 и предоставянето на плажни услуги, както и на плажовете за природосъобразен туризъм, ако по друг закон не е предвидено по-тежко наказание, се наказва с глоба от 1000 до 5000 лв. или с имуществена санкция от 5000 до 10 000 лв. Когато нарушението е извършено повторно, наказанието е глоба от 5000 до 10 000 лв. или имуществена санкция от 10 000 до 20 000 лв.“\n\n2. Досегашните ал. 4 и 5 стават съответно ал. 5 и 6.\n\n3. Създава се ал. 7:\n\n„(7) Който наруши целостта, увреди или заравни подвижни (бели) дюни, неподвижни дюни с тревна растителност (сиви дюни) и облесени дюни, попадащи в границите на зона „А“, зона „Б“ или в урбанизираните територии на населените места след границите на зона „А“, освен в случаите на разрешено строителство по чл. 17а, ал. 1, се наказва с глоба от 10 000 до 30 000 лв. или имуществена санкция от 50 000 до 100 000 лв. Когато нарушението е извършено повторно, наказанието е глоба от 50 000 до 100 000 лв. или имуществена санкция от 100 000 до 150 000 лв.“\n\n§ 10.\n\n В чл. 32 се правят следните изменения и допълнения:\n\n1. В ал. 4 думите „чл. 23, 23а и 24в“ се заменят с „чл. 23, 23а, 24в и чл. 30, ал. 4“.\n\n2. Създава ал. 12:\n\n„(12) Актовете за установяване на нарушенията по чл. 30, ал. 7 се съставят от длъжностни лица, определени от директора на съответната регионална инспекция по околната среда и водите към Министерството на околната среда и водите.“\n\nПреходни и заключителни разпоредби\n\n§ 11.\n\n (1) Агенцията по геодезия, картография и кадастър отразява променените с този закон граници и ограничения на зона „А“ и на зона „Б“ в кадастралната карта в срок от един месец от влизането в сила на този закон.\n\n(2) Проектите на общи устройствени планове, предмет на заварени от този закон открити неприключени административни производства по изработване и одобряване, се привеждат в съответствие с неговите разпоредби в срок до две години от влизането в сила на този закон.\n\n(3) С влизането в сила на този закон в ивицата с широчина 500 м от границите на морските плажове за природосъобразен туризъм – „Иракли“, „Бяла – Карадере“ и „Корал“:\n\n1. заварените подробни устройствени планове се обезсилват и се възстановява предназначението на имотите от преди урегулирането;\n\n2. издадените разрешения за строеж се обезсилват;\n\n3. административните производства по изработване и одобряване на подробни устройствени планове и техни изменения и по одобряване на инвестиционни проекти и издаване на разрешения за строеж се прекратяват.\n\n(4) Алинея 3 не се прилага по отношение на елементи на техническата инфраструктура – публична държавна или публична общинска собственост, както и когато завареният план за застрояване е приложен по смисъла на § 22, ал. 1, т. 2 от заключителните разпоредби на Закона за устройство на територията до влизането в сила на този закон.\n\n(5) На собствениците и носителите на ограничени вещни права на поземлени имоти в териториите по ал. 3 се заплаща еднократно обезщетение от държавата в срок от три години от влизането в сила на този закон.\n\n(6) Размерът на еднократните обезщетения по ал. 5 се определя от комисия, назначена от областния управител по местонахождение на имота. Решението на комисията се одобрява от областния управител със заповед, въз основа на която се заплаща определеното еднократно обезщетение.\n\n(7) Еднократното обезщетение по ал. 5 включва:\n\n1. намаляването на пазарната стойност на поземления имот при прилагане на ал. 3;\n\n2. доказани разходи за урегулиране, промяна на предназначение и разрешаване на строителство.\n\n(8) Заповедта на областния управител по ал. 6 подлежи на обжалване по реда на Административнопроцесуалния кодекс.\n\n(9) Ако след изтичането на срока по ал. 5 засегнатите лица не са получили дължимото обезщетение, те имат право на иск срещу държавата за него и за вредите от забавянето му.\n\n(10) В срок до три месеца от влизането в сила на този закон със заповед на кмета на общината се премахват всички заварени огради по чл. 10, ал. 2а, т. 2.“\n\n§ 12.\n\n Преместваемите обекти, които до влизането в сила на този закон са отговаряли на условията, предвидени в наредбата на общинския съвет по чл. 56, ал. 2 от Закона за устройство на територията, запазват статута си до изтичане на срока на действие на разрешението за поставянето им.\n\n§ 13.\n\n Наредбата по чл. 10, ал. 12 се издава в срок до 31 декември 2024 г.\n\n§ 14.\n\n Параграф 1 влиза в сила от 1 януари 2025 г.\n\nЗаконът е приет от 49-ото Народно събрание на 9 февруари 2024 г. и е подпечатан с официалния печат на Народното събрание.\n\nПредседател на Народното събрание: \nРосен Желязков\n\n1364",
  "textLength": 11178,
  "scrapedAt": "2026-01-11T03:23:19.316Z",
  "isComplete": true,
  "error": null,
  "retryCount": 0
}