{
  "title": "23/10/2025 Закон за изменение и допълнение на Закона за защита на конкуренцията",
  "date": "",
  "link": "https://www.parliament.bg/bg/laws/ID/166613",
  "lawId": "166613",
  "actualTitle": "Закони",
  "metadata": [],
  "fullText": "ЗАКОН\n\nза изменение и допълнение на Закона за защита на конкуренцията\n\n(обн., ДВ, бр. 102 от 2008 г.; изм., бр. 42 от 2009 г., бр. 54 и 97 от 2010 г., бр. 73 от 2011 г., бр. 38 от 2012 г., бр. 15 от 2013 г., бр. 56 от 2015 г., бр. 2, 7 и 77 от 2018 г., бр. 17 и 28 от 2019 г., бр. 17 от 2021 г. и бр. 84 от 2023 г.)\n\n§ 1. \n\nВ чл. 1 се създава ал. 5:\n\n„(5) Този закон урежда правомощията на Комисията за защита на конкуренцията по Регламент (ЕС) 2022/1925 на Европейския парламент и на Съвета от 14 септември 2022 г. за достъпни и справедливи пазари в цифровия сектор и за изменение на директиви (EС) 2019/1937 и (ЕС) 2020/1828 (Акт за цифровите пазари) (OB, L 265/1 от 12 октомври 2022 г.), наричан по-нататък „Регламент (ЕС) 2022/1925“, и по Регламент (ЕС) 2022/2560 на Европейския парламент и на Съвета от 14 декември 2022 г. относно чуждестранните субсидии, които нарушават вътрешния пазар (OB, L 330/1 от 23 декември 2022 г.) във връзка с глава 3 „Концентрации“ от регламента, наричан по-нататък „Регламент (ЕС) 2022/2560“, включително и сътрудничеството по прилагането на същите регламенти с Европейската комисия, компетентните национални органи на държавите – членки на Европейския съюз, и националните правоприлагащи органи.“\n\n§ 2. \n\nВ чл. 4 се създава ал. 6:\n\n„(6) Процедурата по ал. 1 за избор на председател, заместник-председател и членове на комисията се провежда от парламентарната комисия, отговаряща за икономическата политика, по приети от Народното събрание и публично оповестени правила. Кандидатури се предлагат от народните представители с приложени мотиви, документи и/или препоръки, обосноваващи професионалните качества на кандидатите, включително тяхната експертиза в областта на правната защита на конкуренцията, обществените поръчки или концесиите, или на икономиката.“\n\n§ 3. \n\nВ чл. 8, ал. 1 се правят следните изменения и допълнения:\n\n1. В т. 4 след думите „сравнителна реклама“ съюзът „и“ се заличава, а накрая се добавя „както и с Европейската комисия и компетентните национални органи на държавите – членки на Европейския съюз, по реда на Регламент (ЕС) 2022/1925 и във връзка с глава 3 „Концентрации“ на Регламент (ЕС) 2022/2560.“ \n\n2. Създава се т. 16: \n\n„16. упражнява други правомощия, предвидени в закон.“\n\n§ 4. \n\nВ чл. 9 се правят следните изменения и допълнения:\n\n1. В ал. 1 се създават т. 11 и 12:\n\n„11. може да създава съвети като експертни консултативни звена по въпросите за осигуряване на защитата и условията за разширяване на конкуренцията и на свободната инициатива в стопанската дейност, както и работни групи за изпълнение на конкретни задачи в същата област;\n\n12. упражнява други правомощия, предвидени в закон.“\n\n2. В ал. 2 изречение второ сe изменя така: „При отсъствие на председателя той се замества съгласно негова заповед от заместник-председателя, а при отсъствие и на заместник-председателя – от определен със заповед на председателя член на комисията.“\n\n§ 5. \n\nВ чл. 11 ал. 1 се изменя така:\n\n„(1) Членовете на комисията, служителите в администрацията и външните експерти и специалисти нямат право да разпространяват информация, която представлява професионална тайна.“\n\n§ 6. \n\nВ чл. 13 се правят следните изменения и допълнения:\n\n1. В ал. 2: \n\nа) създава се нова т. 3: \n\n„3. трансфер от централния бюджет;“ \n\nб) досегашната т. 3 става т. 4. \n\n2. Създава се нова ал. 3:\n\n„(3) Средствата по ал. 2 следва да са достатъчни за изпълнение на правомощията и задълженията на комисията, включително за:\n\n1. осигуряване на материални и нематериални активи – специализирано техническо оборудване, хардуер, софтуер, лицензи и други; \n\n2. наемане на външни експерти и специалисти по провежданите от комисията предварителни проучвания и производства по реда на този закон, на Закона за концесиите и на Закона за обществените поръчки;\n\n3. създаване на програми за обучения в областта на конкурентното право на публични органи и други заинтересовани организации;\n\n4. повишаване на квалификацията и стимулиране на служителите на комисията.“\n\n3. В ал. 5 след думите „осъществява ефективно“ се добавя „международно“, след думата „сътрудничество“ се добавя „включително“, а след думите „органи по Регламент (ЕС) 2017/2394 при заблуждаваща реклама и неразрешена сравнителна реклама и“ се добавя „Регламент (ЕС) 2022/1925 и Регламент (ЕС) 2022/2560, както и“.\n\n§ 7. \n\nВ чл. 24 се правят следните изменения и допълнения:\n\n1. Заглавието се изменя така: „Уведомяване за концентрация“.\n\n2. Създава се нова ал. 2:\n\n„(2) За концентрация може да бъде подадено доброволно предварително уведомление пред комисията и когато не са изпълнени условията за задължително предварително уведомяване по ал. 1.“\n\n3. Досегашната ал. 2 става ал. 3 и в нея думите „Предприятията са задължени да уведомят“ се заменят с „В случаите по ал. 1 и 2 предприятията уведомяват“.\n\n4. Създава се ал. 4:\n\n„(4) Комисията с мотивирано определение може да изиска да бъде подадено уведомление за концентрация в срок до 6 месеца от осъществяване на сделката, когато: \n\n1. сумата от общите обороти на всички предприятия – участници в концентрацията на територията на Република България през предходната финансова година надхвърля 25 млн. лв., и \n\n2. сделката поражда съмнения, че в резултат на осъществяването на концентрация съществено ще се възпрепятства ефективната конкуренция на съответния пазар, особено в резултат на създаване или засилване на господстващо положение.“ \n\n5. Създава се ал. 5:\n\n„(5) В случаите по ал. 4 предприятията уведомяват комисията за концентрацията в указания в определението срок.“ \n\n§ 8. \n\nВ чл. 26, ал. 1 думите „подлежаща на уведомяване съгласно чл. 24, ал. 1“ се заменят с „по чл. 24“.\n\n§ 9. \n\nВ чл. 34 ал. 3 се изменя така:\n\n„(3) При преценката дали една сравнителна реклама е разрешена, освен обстоятелствата по ал. 2 се вземат предвид и разпоредбите на чл. 26 от Регламент (ЕС) 2024/1143 на Европейския парламент и на Съвета от 11 април 2024 г. относно географските означения за вина, спиртни напитки и селскостопански продукти, както и за храните с традиционно специфичен характер и незадължителните термини за качество за селскостопанските продукти, за изменение на регламенти (ЕС) № 1308/2013, (ЕС) 2019/787 и (ЕС) 2019/1753 и за отмяна на Регламент (ЕС) № 1151/2012 (OB, L 2024/1143 от 23 април 2024 г.).“\n\n§ 10.\n\n В чл. 37б, ал. 1 текстът преди т. 1 се изменя така: „Забранява се всяко действие или бездействие на купувач в отношенията с доставчик във веригата за доставка на селскостопански и хранителни продукти, ако е в противоречие с добросъвестната търговска практика и уврежда или може да увреди интересите на доставчика, включително и следните нелоялни търговски практики в отношенията между купувачите и доставчиците във веригата за доставки на селскостопански и хранителни продукти като:“\n\n§ 11.\n\n В чл. 38, ал. 1 се правят следните изменения и допълнения:\n\n1. В т. 6 думите „разрешаване на“ се заличават.\n\n2. В т. 7 накрая се добавя „както и искане на Европейската комисия по чл. 22 и 23 от Регламент (ЕС) 2022/1925 и чл. 14 от Регламент (ЕС) 2022/2560 във връзка с глава 3 „Концентрации“ от същия регламент“.\n\n§ 12.\n\n В чл. 38а се правят следните изменения и допълнения:\n\n1. В ал. 1 думите „чл. 38, ал. 1, т. 2 – 4“ се заменят с „чл. 38, ал. 1, т. 2 – 5“.\n\n2. Създава се ал. 3:\n\n„(3) Председателят на комисията със свое разпореждане може да публикува заключенията от предварителното проучване с оглед запознаването на обществеността с резултатите.“\n\n§ 13.\n\n В чл. 39 се създават ал. 3, 4 и 5:\n\n„(3) В работния екип по ал. 2 могат да бъдат включени и външни специалисти, притежаващи специални знания и професионален опит съобразно спецификата, предмета и обхвата на производството. Те могат да участват в цялостното проучване или да им бъде възложено изпълнението само на конкретни задачи.\n\n(4) Външните специалисти по ал. 3 не могат да бъдат заинтересовани пряко или косвено от изхода на производството и осъществяват възложените им от председателя задачи безпристрастно и в интерес на ефективното прилагане на този закон и на чл. 101 и 102 от Договора за функционирането на Европейския съюз.\n\n(5) Условията и редът за назначаване на външните специалисти по ал. 3, включително осигуряване на спазването на изискванията по ал. 4 и по чл. 11, ал. 1, се определят в Устройствения правилник на Комисията за защита на конкуренцията.“\n\n§ 14.\n\n В чл. 40, ал. 1 накрая се добавя „или на комисията по друго образувано пред нея производство“.\n\n§ 15.\n\n В чл. 46 накрая се добавя „Регламент (ЕС) 2022/1925 и Регламент (ЕС) 2022/2560“.\n\n§ 16.\n\n В чл. 50 се правят следните изменения и допълнения:\n\n1. В ал. 2 текстът преди т. 1 се изменя така: „Проверките по ал. 1 се извършват от определени със заповед на председателя на комисията служители в нейната администрация и при необходимост – от външни специалисти с професионални познания в сферата на компютърните технологии, съобразно целта и обхвата на проверката, които имат правомощия да:“.\n\n2. В ал. 3, в изречение второ думата „служителите“ се заменя с „лицата“.\n\n3. В ал. 4 думите „на служителите на комисията“ се заличават.\n\n4. В ал. 5, в изречение първо накрая се добавя „както и по Регламент (ЕС) 2022/1925 и Регламент (ЕС) 2022/2560“.\n\n§ 17.\n\n В чл. 51, ал. 2, т. 2 накрая се добавя „и при производства по глава единадесета – практиките от конкретен участник на съответния анализиран пазар, които могат да доведат до съществено предотвратяване, ограничаване или нарушаване на конкуренцията в анализирания сектор, отрасъл, подотрасъл или регион“.\n\n§ 18.\n\n В чл. 52, ал. 1 думите „служителите на комисията“ се заменят с „оправомощените лица“.\n\n§ 19.\n\n В чл. 53 заглавието се изменя така: „Експертизи от външни експерти“.\n\n§ 20.\n\n В чл. 54 се създава ал. 5:\n\n„(5) Комисията си сътрудничи с Европейската комисия и с националните правоприлагащи органи по Регламент (ЕС) 2022/1925 и по Регламент (ЕС) 2022/2560, като получава и оказва съдействие, обменя информация, участва в провеждането на срещи. При извършване на проверки от името на или съвместно с Европейската комисия или компетентните национални правоприлагащи органи се спазва предвиденият за това ред в Регламент (ЕС) 2022/1925 и в Регламент (ЕС) 2022/2560. В тези случаи комисията има правомощията по чл. 23, параграфи 2 и 4 от Регламент (ЕС) 2022/1925 и по чл. 14, параграф 2 от Регламент (ЕС) 2022/2560.“\n\n§ 21.\n\n В чл. 55, ал. 1, изречение второ след думите „по Регламент (ЕС) 2017/2394“ се добавя „Регламент (ЕС) 2022/1925 и Регламент (ЕС) 2022/2560“.\n\n§ 22.\n\n В чл. 60, ал. 1, т. 13 думите „или не попада в обхвата на задължението за предварително уведомяване“ се заличават.\n\n§ 23.\n\n Член 67 се изменя така:\n\n„Контрол по изпълнение на решенията\n\nЧл. 67. (1) Страните са длъжни своевременно да информират комисията за изпълнението на решение, с което се постановява прекратяване на нарушение, наложени са поведенчески и/или структурни мерки, постановено е преустановяване на прилагането на нелоялни търговски практики или изпълнение на други условия или задължения.\n\n(2) Комисията може по своя инициатива да осъществява последващ контрол и да извърши последваща оценка на въздействието на решението по ал. 1, като може да образува ново производство и да постанови ново решение.“\n\n§ 24.\n\n В чл. 69 се правят следните допълнения:\n\n1. В ал. 3 се създава изречение второ: „При назначаване на експертиза по инициатива на комисията сумите за възнаграждения се заплащат от комисията.“\n\n2. В ал. 4 накрая се добавя „както и заплатените от комисията суми за възнаграждение на външни експерти и специалисти“.\n\n3. В ал. 5 след думите „оттегляне на искането“ се добавя „или при липса на правен интерес“.\n\n§ 25.\n\n Създава се чл. 74а:\n\n„Признаване на нарушение от ответната страна\n\nЧл. 74а. (1) До изтичане на срока по чл. 74, ал. 2 ответна страна може да подаде искане за постигане на споразумение, което съдържа потвърждение на нарушението или отказ от оспорване на участие в него.\n\n(2) Процедурата за постигане на споразумение се урежда с правила, приети от комисията.“\n\n§ 26.\n\n В чл. 78, ал. 3, изречение първо думите „както и“ се заличават и на края на изречението се добавя „или когато не е подадено уведомление по чл. 24, ал. 4 в указания от комисията срок“.\n\n§ 27.\n\n В чл. 79, ал. 1 се създава т. 10:\n\n„10. предложения за промени в условията на концентрацията.“\n\n§ 28.\n\n В чл. 80, ал. 4 думите „с цел отстраняване на антиконкурентните ефекти“ се заменят с „включващи мерки, които са необходими за запазване на ефективната конкуренция и за ограничаване на отрицателните въздействия на концентрацията върху засегнатия пазар“.\n\n§ 29.\n\n В чл. 81 се правят следните изменения:\n\n1. В ал. 4 думите „промени в условията на концентрацията“ се заменят с „предложения във връзка с концентрацията съгласно чл. 80, ал. 4“.\n\n2. В ал. 5 думите „промени в условията на концентрацията“ се заменят с „предложения във връзка с концентрацията съгласно чл. 80, ал. 4“.\n\n§ 30.\n\n В чл. 82 се правят следните изменения и допълнения:\n\n1. В ал. 3:\n\nа) в т. 1 думите „или не попада в обхвата на чл. 24“ се заличават;\n\nб) в т. 3 след думите „съгласно измененията“ се добавя „включително мерките за запазване на ефективната конкуренция и за ограничаване на отрицателното въздействие на концентрацията върху засегнатия пазар“;\n\nв) създава се нова т. 4: \n\n„4. постановява в случаите на уведомяване по чл. 24, ал. 4, че сделката не води до съществено възпрепятстване на ефективната конкуренция на съответния пазар;“\n\nг) досегашната т. 4 става т. 5.\n\n2. В ал. 5, изречение второ думите „чл. 24, ал. 2“ се заменят с „чл. 24, ал. 3“.\n\n3. В ал. 7 думите „ал. 3, т. 4“ се заменят с „ал. 3, т. 5“.\n\n§ 31.\n\n В чл. 83 ал. 1 се изменя така:\n\n„(1) Задълбочено проучване на концентрацията се извършва, когато:\n\n1. в резултат на оценката, извършена при ускореното проучване, комисията установи, че концентрацията поражда сериозни съмнения, че в резултат на осъществяването й съществено ще се възпрепятства ефективната конкуренция на съответния пазар, особено в резултат на създаване или засилване на господстващо положение;\n\n2. предложените при ускореното проучване изменения на условията на концентрацията, включително мерките за запазване на ефективната конкуренция и за ограничаване на отрицателното въздействие на концентрацията върху засегнатия пазар, не са подходящи или достатъчни или тяхната оценка изисква задълбочено проучване;\n\n3. е необходимо становище на специализиран държавен орган, на който със закон е възложено регулиране на дейности в съответния сектор;\n\n4. в резултат от ускореното проучване комисията установи, че се пораждат сериозни съмнения относно действителния собственик на придобиващото контрол предприятие или източника на финансиране на сделката.“\n\n§ 32.\n\n В чл. 88 се правят следните изменения и допълнения:\n\n1. В ал. 1:\n\nа) създава се нова т. 3: \n\n„3. постановява в случаите на уведомяване по чл. 24, ал. 4, че сделката не води до съществено възпрепятстване на ефективната конкуренция на съответния пазар, или налага на участниците в сделката поведенчески и/или структурни мерки, необходими за възстановяване на ефективната конкуренция, включително като постанови разделяне на обединените капитали, дялове или активи и/или прекратяване на общия контрол;“\n\nб) досегашната т. 3 става т. 4.\n\n2. В ал. 2 думите „съгласно чл. 24, ал. 2“ се заменят със „съгласно чл. 24, ал. 3“.\n\n§ 33.\n\n В чл. 90, т. 1 думите „чл. 88, ал. 1, т. 3“ се заменят с „чл. 88, ал. 1, т. 4“.\n\n§ 34.\n\n В чл. 91 се правят следните изменения и допълнения:\n\n1. В ал. 3 накрая се добавя „и по чл. 45, т. 3 – когато в резултат от анализ на събрана в хода на производството информация възникнат сериозни съмнения за наличието на практики от конкретни участници на съответния пазар, които могат да доведат до съществено предотвратяване, ограничаване или нарушаване на конкуренцията в анализирания сектор, отрасъл, подотрасъл или регион“.\n\n2. Създава се нова ал. 4:\n\n„(4) Комисията може в хода на проучването с определение да приеме предварителни заключения относно състоянието на конкуренцията в анализирания сектор. В определен от комисията срок от публикуването на определението всички заинтересовани страни, участници в сектора или техни обединения и сдружения могат да предоставят информация или становище по предварителните заключения.“ \n\n3. Досегашната ал. 4 става ал. 5.\n\n4. Досегашната ал. 5 става ал. 6 и в нея т. 2 се изменя така:\n\n„2. предложи на компетентните държавни органи, включително органите на изпълнителната власт и органите на местното самоуправление, мерки за подобряване на конкурентната среда в сектора;“.\n\n5. Досегашната ал. 6 става ал. 7 и в нея думите „ал. 5“ се заменят с „ал. 6“.\n\n6. Създава се ал. 8:\n\n„(8) Органите по ал. 6, т. 2 са длъжни в тримесечен срок от уведомяването за решението да информират писмено комисията за конкретните мерки за подобряване на конкурентната среда, които ще предприемат, и сроковете за тяхното реализиране.“\n\n§ 35.\n\n В чл. 92 се правят следните изменения и допълнения:\n\n1. Алинея 6 се изменя така:\n\n„(6) Решенията на комисията по ал. 1 и 5 не подлежат на обжалване.“\n\n2. Създава се ал. 7:\n\n„(7) Органите и сдруженията по ал. 5, т. 2 са длъжни в тримесечен срок от уведомяването за решението да информират писмено комисията за действията, които ще предприемат по отправените от комисията предложения за изменение или отмяна на съответния акт.“\n\n§ 36.\n\n В чл. 93 се правят следните изменения:\n\n1. Заглавието се изменя така: „Производство по изпълнение на задълженията на комисията за съдействие съгласно актове на Европейския съюз“.\n\n2. Алинея 1 се изменя така:\n\n„(1) Производството по изпълнение на задълженията на комисията за съдействие по Регламент (ЕО) № 1/2003, по Регламент (ЕО) № 139/2004, Регламент (ЕС) 2022/1925 и Регламент (ЕС) 2022/2560 се образува на основание чл. 38, ал. 1, т. 7 във връзка с чл. 54 по искане на Европейската комисия или от национален орган по конкуренцията на държава членка, съответно компетентен национален орган на държавите – членки на Европейския съюз, или национален правоприлагащ орган.“\n\n§ 37.\n\n В чл. 97, ал. 1 се създава т. 4:\n\n„4. спиране прилагането на нелоялните практики по чл. 30, 31, 35 и 36.“\n\n§ 38.\n\n В чл. 100 се правят следните изменения и допълнения:\n\n1. В ал. 1:\n\nа) в т. 4 думите „чл. 88, ал. 1, т. 3“ се заменят с „чл. 88, ал. 1, т. 4“;\n\nб) в т. 6 накрая се добавя „и по глава седма „б“.\n\n2. Алинеи 2, 6, 10 и 12 се отменят.\n\n§ 39.\n\n В чл. 101 се създава ал. 7:\n\n„(7) Комисията намалява имуществената санкция на предприятието в случаите по чл. 74а съгласно методика, утвърдена с приетите от нея правила.“\n\n§ 40.\n\n В допълнителните разпоредби се правят следните изменения и допълнения:\n\n1. В § 1, т. 10, буква „б“ след думите „Регламент (ЕС) 2017/2394“ се добавя „Регламент (ЕС) 2022/1925 и Регламент (ЕС) 2022/2560“.\n\n2. Параграф 4 се изменя така:\n\n„§ 4. Този закон предвижда мерки по прилагане на:\n\n1. Регламент (ЕС) 2017/2394 на Европейския парламент и на Съвета от 12 декември 2017 г. относно сътрудничеството между националните органи, отговорни за прилагането на законодателството за защита на потребителите и за отмяна на Регламент (ЕО) № 2006/2004 (ОВ, L 345/1 от 27 декември 2017 г.);\n\n2. Регламент (ЕС) 2022/1925 на Европейския парламент и на Съвета от 14 септември 2022 г. за достъпни и справедливи пазари в цифровия сектор и за изменение на директиви (EС) 2019/1937 и (ЕС) 2020/1828 (Акт за цифровите пазари) (OB, L 265/1 от 12 октомври 2022 г.);\n\n3. Регламент (ЕС) 2022/2560 на Европейския парламент и на Съвета от 14 декември 2022 г. относно чуждестранните субсидии, които нарушават вътрешния пазар (OB, L 330/1 от 23 декември 2022 г.) по отношение на глава 3 „Концентрации“.“\n\nПреходни и заключителни разпоредби\n\n§ 41.\n\n След изтичане на мандата на настоящия състав на комисията, при следващия избор трима от членовете й се избират за срок от три години и половина, след изтичането на който срок нови членове на техните места се избират по реда и с мандат съгласно чл. 4, ал. 1.\n\n§ 42.\n\n В Закона за електронните съобщения (обн., ДВ, бр. 41 от 2007 г.; изм., бр. 109 от 2007 г., бр. 36, 43 и 69 от 2008 г., бр. 17, 35, 37 и 42 от 2009 г.; Решение № 3 на Конституционния съд от 2009 г. – бр. 45 от 2009 г.; изм., бр. 82, 89 и 93 от 2009 г., бр. 12, 17, 27 и 97 от 2010 г., бр. 105 от 2011 г., бр. 38, 44 и 82 от 2012 г., бр. 15, 27, 28, 52, 66 и 70 от 2013 г., бр. 11, 53, 61 и 98 от 2014 г., бр. 14 от 2015 г.; Решение № 2 на Конституционния съд от 2015 г. – бр. 23 от 2015 г.; изм., бр. 24, 29, 61 и 79 от 2015 г., бр. 50, 95, 97 и 103 от 2016 г., бр. 58, 85 и 101 от 2017 г., бр. 7, 21, 28, 77 и 94 от 2018 г., бр. 17, 47, 74, 94 и 100 от 2019 г., бр. 28, 51, 62 и 69 от 2020 г.; Решение № 15 на Конституционния съд от 2020 г. – бр. 101 от 2020 г.; изм., бр. 105 от 2020 г., бр. 20 от 2021 г., бр. 15 и 32 от 2022 г., бр. 58 и 84 от 2023 г., бр. 41, 70 и 79 от 2024 г. и бр. 35 и 61 от 2025 г.) се правят следните допълнения:\n\n1. В чл. 251б, ал. 2, изречение първо след думите „живота или здравето му“ се добавя „както и за производства за нарушения на чл. 15 от Закона за защита на конкуренцията“.\n\n2. В чл. 251в, ал. 1 се създава т. 6:\n\n„6. Комисия за защита на конкуренцията – за данните по чл. 251б, ал. 1, т. 1, 3 и 5 при интернет достъп.“\n\n3. В чл. 251г:\n\nа) в ал. 2 след думите „Наказателния кодекс“ се добавя „или нарушения на чл. 15 от Закона за защита на конкуренцията“;\n\nб) създава се ал. 9:\n\n„(9) За нуждите на производства за нарушения на чл. 15 от Закона за защита на конкуренцията данните по чл. 251б, ал. 1, т. 1, 3 и 5 се предоставят на съда и на Комисията за защита на конкуренцията при условията и по реда на Административнопроцесуалния кодекс и правилата по чл. 55, ал. 5 от Закона за защита на конкуренцията за достъпа, използването и съхраняването на документите, представляващи производствена, търговска или друга тайна, защитена от закон.“\n\n§ 43.\n\n Законът влиза в сила от деня на обнародването му в „Държавен вестник“ с изключение на § 10, който влиза в сила в срок три месеца след влизането в сила на този закон.\n\nЗаконът е приет от 51-вото Народно събрание на 23 октомври 2025 г. и е подпечатан с официалния печат на Народното събрание.\n\nПредседател на Народното събрание: \nНаталия Киселова\n\n6119",
  "textLength": 22054,
  "scrapedAt": "2026-01-11T02:55:51.521Z",
  "isComplete": true,
  "error": null,
  "retryCount": 0
}