{
  "title": "18/02/2021 Закон за изменение и допълнение на Закона за чистотата на атмосферния въздух",
  "date": "",
  "link": "https://www.parliament.bg/bg/laws/ID/163502",
  "lawId": "163502",
  "actualTitle": "Закони",
  "metadata": [],
  "fullText": "ЗАКОН\n\nза изменение и допълнение на Закона за чистотата на атмосферния въздух \n\n(обн., ДВ, бр. 45 от 1996 г.; попр., бр. 49 от 1996 г.; изм., бр. 85 от 1997 г., бр. 27 от 2000 г., бр. 102 от 2001 г., бр. 91 от 2002 г., бр. 112 от 2003 г., бр. 95 от 2005 г., бр. 99 и 102 от 2006 г., бр. 86 от 2007 г., бр. 36 и 52 от 2008 г., бр. 6, 82 и 93 от 2009 г., бр. 41 и 88 от 2010 г., бр. 35 и 42 от 2011 г., бр. 32, 38, 53, 54, 77, 102 от 2012 г., бр. 98 от 2014 г., бр. 14 и 101 от 2015 г., бр. 58 от 2016 г., бр. 12 и 58 от 2017 г., бр. 85, 98 и 103 от 2018 г., бр. 1 и 81 от 2019 г.)\n\n§ 1. \n\nВ чл. 19 се създават ал. 5 и 6:\n\n„(5) Кметовете на общини могат да възложат изпълнението на дейностите по ал. 3 на оправомощени от тях длъжностни лица.\n\n(6) При осъществяването на контрол по ал. 3, включително относно спазване на мерките, забраните и ограниченията, приети и/или наложени съгласно чл. 28а, кметовете на общини или оправомощени от тях длъжностни лица могат да използват автоматизирани технически средства или системи и/или други технически средства за контрол, и имат право на достъп до данни от съответните регистри, водени от Министерството на вътрешните работи и Изпълнителна агенция „Автомобилна администрация“.“\n\n§ 2. \n\nВ чл. 28а се правят следните изменения и допълнения: \n\n1. В ал. 1:\n\nа) в т. 1 след думите „да създават“ се добавя „и въвеждат“;\n\nб) в т. 3 думите „моторни средства“ се заменят с „моторни превозни средства и/или на определени екологични групи моторни превозни средства на територията на съответната община и/или в създадени и въведени зони с ниски емисии на вредни вещества“.\n\n2. В ал. 2 след думата „забрани“ се добавя „такси“.\n\n3. Алинея 3 се изменя така:\n\n„(3) Мерките по ал. 1 могат да бъдат включени в програмите по чл. 27, ал. 1, в оперативните планове по чл. 30 и/или в наредба на общинския съвет при спазване на разпоредбите на този закон и подзаконовите нормативни актове по неговото прилагане.“\n\n4. Създават се ал. 4 и 5:\n\n„(4) С наредбата по ал. 3 общинските съвети определят условията и реда за прилагане на мерките по ал. 1, както и за:\n\n1. създаване на зони с ниски емисии на вредни вещества, обхват, граници, времева рамка и условия за въвеждане;\n\n2. навлизане и движение на моторни превозни средства в зоните с ниски емисии на вредни вещества;\n\n3. ограничаване употребата на определени видове горива или уреди за отопление, включително в границите на създадени и въведени зони с ниски емисии на вредни вещества;\n\n4. осъществяване на контрол относно спазване на приети и/или наложени мерки, забрани и ограничения, включително чрез използване на автоматизирани технически средства или системи, и за налагане на глоби и имуществени санкции при установяване на нарушения.\n\n(5) Мерките по ал. 1, т. 3 не се прилагат за моторни превозни средства със специален режим на движение и за моторни превозни средства, предназначени за извършване на обществен превоз на пътници.“\n\n§ 3. \n\nВ чл. 41а се правят следните изменения и допълнения: \n\n1. Създава се нова ал. 2:\n\n„(2) Лице, което нарушава мерките, забраните и ограниченията, приети и/или наложени съгласно чл. 28а, се наказва с глоба в размер от 50 до 500 лв., съответно с имуществена санкция в размер от 200 до 1000 лв.“ \n\n2. Досегашната ал. 2 става ал. 3.\n\nЗаключителни разпоредби\n\n§ 4. \n\nВ Закона за управление на отпадъците (обн., ДВ, бр. 53 от 2012 г.; изм., бр. 66 от 2013 г.; Решение № 11 на Конституционния съд от 2014 г. – бр. 61 от 2014 г.; изм. и доп., бр. 98 от 2014 г., бр. 14 от 2015 г., бр. 105 от 2016 г., бр. 13, 85, 88 и 102 от 2017 г., бр. 53, 77 и 98 от 2018 г., бр. 1, 25, 56 и 81 от 2019 г. и бр. 105 от 2020 г.) в § 3 от допълнителните разпоредби се създава ал. 3:\n\n„(3) Ежегодно в срок до 31 май изпълнителният директор на Националния статистически институт събира и предоставя на министъра на околната среда и водите данните за образуваните количества хранителни отпадъци, които се докладват по електронен път във формата, определен с решение на Европейската комисия.“\n\n§ 5. \n\nЗаконът влиза в сила от 1 януари 2022 г. с изключение на § 4, който влиза в сила от деня на обнародването на закона в „Държавен вестник“.\n\nЗаконът е приет от 44-то Народно събрание на 18 февруари 2021 г. и е подпечатан с официалния печат на Народното събрание.\n\nПредседател на Народното събрание:\n Цвета Караянчева\n\n1119",
  "textLength": 4307,
  "scrapedAt": "2026-01-11T03:18:46.900Z",
  "isComplete": true,
  "error": null,
  "retryCount": 0
}