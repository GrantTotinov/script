{
  "title": "30/07/2025 Закон за изменение и допълнение на Закона за признаване на професионални квалификации",
  "date": "",
  "link": "https://www.parliament.bg/bg/laws/ID/166535",
  "lawId": "166535",
  "actualTitle": "Закони",
  "metadata": [],
  "fullText": "ЗАКОН\n\nза изменение и допълнение на Закона за признаване на професионални квалификации\n\n(обн., ДВ, бр. 13 от 2008 г.; изм., бр. 41 и 74 от 2009 г., бр. 98 от 2010 г., бр. 8, 9, 43 и 61 от 2011 г., бр. 68 от 2013 г., бр. 21 от 2014 г., бр. 80 от 2015 г., бр. 27 и 59 от 2016 г., бр. 85 от 2017 г., бр. 91 от 2018 г., бр. 17 от 2019 г., бр. 17 от 2020 г., бр. 21 от 2021 г. и бр. 28 и 39 от 2024 г.)\n\n§ 1. \n\nВ чл. 24, ал. 2, т. 2 след числото „49“ се добавя „51“.\n\n§ 2. \n\nВ чл. 48 т. 5 се изменя така:\n\n„5. осигурява придобиването на следните знания, умения и компетентности:\n\nа) цялостни познания в областта на науките, на които се основават общите здравни грижи, включително достатъчно разбиране на структурата, физиологичните функции и поведението на здравите и болните лица, както и на връзката между здравословното състояние на човека и неговата физическа и социална среда;\n\nб) познания за характера и етиката на професията и за общите принципи на здравето и здравните грижи;\n\nв) подходящ клиничен опит с учебна стойност, придобит под контрола на квалифицирани медицински сестри и в лечебни заведения, в които броят на квалифицирания персонал и наличното оборудване са подходящи за полагане на здравни грижи за пациенти;\n\nг) способност за участие в практическото обучение на медицински специалисти и опит в работата с такива специалисти и с представители на други професии в здравния сектор;\n\nд) способност за предоставяне на персонализирани сестрински грижи и за окуражаване и подкрепяне на пациенти, техни роднини и други съответни лица във връзка с полагането на грижи за себе си и воденето на здравословен начин на живот;\n\nе) способност за развиване на ефективен лидерски подход и умения за вземане на решения;\n\nж) познаване на техническите иновации, свързани със здравеопазването и методите за полагане на сестрински грижи;\n\nз) компетентност за ефективна съвместна работа с останалите медицински специалисти, включително участие в практическото обучение на медицински специалисти;\n\nи) компетентност за насърчаване на лица, семейства и групи от лица да водят здравословен начин на живот и да полагат грижи за себе си;\n\nк) компетентност за самостоятелно предприемане на незабавни животоспасяващи мерки и за вземане на мерки в случай на криза и бедствие;\n\nл) компетентност за самостоятелно предоставяне на съвети, указания и подкрепа на лица, нуждаещи се от здравни грижи, и на техните близки;\n\nм) компетентност за независимо гарантиране на качество и за оценяване на здравните грижи;\n\nн) компетентност за осъществяване на цялостна професионална комуникация и за сътрудничество с представители на други професии в сектора на здравеопазването;\n\nо) компетентност за анализиране на качеството на здравните грижи с цел усъвършенстване на своята собствена професионална практика като медицинска сестра.“\n\n§ 3. \n\nВ чл. 51 се правят следните изменения и допълнения:\n\n1. Досегашният текст става ал. 1.\n\n2. Създават се ал. 2 и 3:\n\n„(2) Доказателствата за професионална квалификация по професията „медицинска сестра“ по ал. 1, т. 2 и 3 на граждани на държави членки, придобити в Румъния, се признават, ако са придружени от следното удостоверение за професионална квалификация, получено въз основа на специална програма за повишаване на квалификацията: \n\nDiploma de licenta\n\n, съгласно в чл. 3, параграф 2 от Съвместна заповед № 4317/943/2014 на министъра на националното образование и на министъра на здравеопазването от 11 август 2014 г. за одобряване на специалната програма за повишаване на квалификацията във връзка с началното обучение на медицински сестри с общ профил, преминато преди 1 януари 2007 г., за завършилите образование след завършено средно образование и за завършилите висше образование („Държавен вестник“ на Румъния № 624 от 26 август 2014 г.), придружено от приложение към дипломата, в която се посочва, че студентът е завършил специалната програма за повишаване на квалификацията.\n\n(3) Удостоверенията за професионална квалификация, придобита след завършване на средно образование, посочени в чл. 4 от Заповед № 5114/2014 на министъра на националното образование за одобряване на методиката за организиране, провеждане и завършване на специалната програма за повишаване на квалификацията във връзка с началното обучение на медицински сестри с общ профил, преминато преди 1 януари 2007 г., за завършилите образование след завършено средно образование („Държавен вестник“ на Румъния № 5 от 6 януари 2015 г.), се признават, при условие че съответното удостоверение е придружено от следното удостоверение за професионална квалификация, получено въз основа на специална програма за повишаване на квалификацията: \n\nCertificat de revalorizare a competentelor profesionale\n\n, съгласно в чл. 3, параграф 1, и в приложение 3 към Съвместна заповед № 4317/943/2014 на министъра на националното образование и на министъра на здравеопазването и в чл. 16 от Заповед № 5114/2014 на министъра на националното образование на Румъния.“\n\n§ 4. \n\nВ чл. 52 т. 3 се изменя така:\n\n„3. осигурява придобиването на следните знания и умения:\n\nа) достатъчни познания по науките, на които се основава денталната медицина, и добро разбиране на научните методи, включително принципите за измерване на биологичните функции, оценката на научно установени факти и анализа на данни;\n\nб) достатъчно разбиране на структурата, физиологията и поведението на здравите и болните лица, както и влиянието на природната и социалната среда върху здравното състояние на хората, доколкото тези фактори засягат денталната медицина;\n\nв) достатъчни познания за структурата и функцията на зъбите, устата, челюстите и свързаните с тях тъкани, както здрави, така и болни, и върху тяхното отношение към общото състояние на здравето и към физическото и социалното благополучие на пациента;\n\nг) достатъчни познания по клиничните дисциплини и методи, които позволяват на лекаря по дентална медицина да си състави цялостен поглед върху аномалиите, уврежданията и болестите на зъбите, устата, челюстите и свързаните с тях тъкани, както и по профилактичната, диагностичната и терапевтичната дентална медицина;\n\nд) достатъчен клиничен опит, придобит под подходящ надзор;\n\nе) подходящи познания в областта на цифровата дентална медицина и добро разбиране за нейната употреба и безопасно прилагане на практика;\n\nж) умения, необходими за упражняване на всички дейности, включващи профилактика, диагностика и лечение на аномалии и болести на зъбите, устата, челюстите и свързаните с тях тъкани.“\n\n§ 5. \n\nВ чл. 64, ал. 1 т. 5 се изменя така:\n\n„5. осигурява следните знания и умения:\n\nа) достатъчни познания за лекарствените продукти и веществата, използвани за производството им;\n\nб) достатъчни познания за фармацевтичните технологии и за физичния, химичния, биологичния и микробиологичния контрол на лекарствените продукти;\n\nв) достатъчни познания за метаболизма и въздействието на лекарствените продукти и действието на токсичните вещества, както и за употребата на лекарствени продукти;\n\nг) достатъчни познания за оценяване на научната информация за лекарствените продукти и способност за предоставяне на подходяща информация въз основа на тези познания;\n\nд) достатъчно познаване на нормативните и другите изисквания, свързани с фармацевтичната практика;\n\nе) подходящи познания в областта на клиничната фармация и фармацевтичните грижи, както и умения за практическото им прилагане;\n\nж) подходящи знания и умения в областта на общественото здраве и въздействието му върху промоцията на здравето и превенцията на заболяванията;\n\nз) подходящи знания и умения в областта на между- и мултидисциплинарното сътрудничество, интерпрофесионалната практика и комуникацията;\n\nи) подходящи познания в областта на информационните и цифровите технологии и умения за практическото им прилагане.“\n\nДопълнителна разпоредба\n\n§ 6. \n\nТози закон въвежда изискванията на Директива (ЕС) 2024/505 на Европейския парламент и на Съвета от 7 февруари 2024 г. за изменение на Директива 2005/36/ЕО по отношение на признаването на професионалните квалификации на медицински сестри с общ профил, преминали обучение в Румъния (ОВ, L 2024/505 от 12 февруари 2024) и Делегирана директива (ЕС) 2024/782 на Комисията от 4 март 2024 г. за изменение на Директива 2005/36/ЕО на Европейския парламент и на Съвета по отношение на минималните квалификационни изисквания за професиите медицинска сестра с общ профил, лекар по дентална медицина и фармацевт (ОВ, L 2024/782 от 31 май 2024).\n\nПреходни и заключителни разпоредби\n\n§ 7. \n\nДоказателства за професионална квалификация по професията „медицинска сестра“ на граждани на държави членки, придобити в Румъния преди 3 март 2024 г., които не отговарят на минималните квалификационни изисквания на този закон, както и на изискванията на чл. 51, но са признати съгласно чл. 24 – 31, запазват валидността си.\n\n§ 8. \n\nЗаконът влиза в сила от деня на обнародването му в „Държавен вестник“.\n\nЗаконът е приет от 51-вото Народно събрание на 30 юли 2025 г. и е подпечатан с официалния печат на Народното събрание.\n\nЗа председател на Народното събрание: \nДрагомир Стойнев\n\n4372",
  "textLength": 9028,
  "scrapedAt": "2026-01-11T02:56:40.113Z",
  "isComplete": true,
  "error": null,
  "retryCount": 0
}