{
  "title": "08/02/2024 Закон за изменение и допълнение на Закона за енергетиката",
  "date": "",
  "link": "https://www.parliament.bg/bg/laws/ID/165163",
  "lawId": "165163",
  "actualTitle": "Закони",
  "metadata": [],
  "fullText": "ЗАКОН\n\nза изменение и допълнение на Закона за енергетиката \n\n(обн., ДВ, бр. 107 от 2003 г.; изм., бр. 18 от 2004 г., бр. 18 и 95 от 2005 г., бр. 30, 65 и 74 от 2006 г., бр. 49, 55 и 59 от 2007 г., бр. 36, 43 и 98 от 2008 г., бр. 35, 41, 42, 82 и 103 от 2009 г., бр. 54 и 97 от 2010 г., бр. 35 и 47 от 2011 г., бр. 38, 54 и 82 от 2012 г., бр. 15, 20, 23, 59 и 66 от 2013 г., бр. 98 от 2014 г., бр. 14, 17, 35, 48 и 56 от 2015 г., бр. 42, 47 и 105 от 2016 г., бр. 51, 58, 102 и 103 от 2017 г., бр. 7, 38, 57, 64, 77, 83, 91 и 103 от 2018 г., бр. 17, 41 и 79 от 2019 г., бр. 25, 38 и 57 от 2020 г., бр. 9 и 21 от 2021 г., бр. 8, 9, 99 и 102 от 2022 г. и бр. 11, 82, 84, 86 и 96 от 2023 г.)\n\n§ 1. \n\nВ чл. 64 се създава ал. 12:\n\n„(12) За сервитутните права, възникнали върху имот – държавна собственост, областният управител уведомява ръководителя на ведомството, което управлява имота, в 7-дневен срок от заплащане на обезщетението по ал. 4, т. 2.“\n\n§ 2. \n\nВ чл. 115 се правят следните изменения и допълнения:\n\n1. Досегашният текст става ал. 1.\n\n2. Създава се ал. 2:\n\n„(2) Работещите като оперативен дежурен персонал в подземни ВЕЦ и ПАВЕЦ, за които е установено намалено работно време съгласно чл. 137 от Кодекса на труда, може да полагат труд на смени, като максималната продължителност на работна смяна при сумирано изчисляване на работното време може да бъде до 12 часа, независимо от продължителността на намаленото работно време.“\n\n§ 3. \n\nСъздава се чл. 120б:\n\n„Чл. 120б. (1) При присъединяване на обект на недвижимо културно наследство по смисъла на Закона за културното наследство към електропреносната или електроразпределителната мрежа, средството за търговско измерване се монтира по начин, който не нарушава външния архитектурен облик на обекта.\n\n(2) В случай че средството за търговско измерване не може да се монтира по начин, който не нарушава външния архитектурен облик на обекта по ал. 1, операторът на електропреносната или електроразпределителната мрежа монтира средство за търговско измерване с дистанционно отчитане в или извън границите на обекта.“\n\n§ 4. \n\nВ чл. 195 се създава ал. 8:\n\n„(8) Клиент, присъединен към газопреносна мрежа, може да поиска от оператор на преносна мрежа да монтира газов хроматограф с дистанционен отчет на определения компонентен състав на природния газ, който е средство за измерване и подлежи на метрологичен контрол по Закона за измерванията. Данните от газовия хроматограф се използват при определяне на измерените количества природен газ от средството за търговско измерване, както и за превръщане на измерените количества природен газ от единици в обем в енергийни единици. Разходите по закупуването, монтирането и поддръжката на газовия хроматограф са за сметка на клиента. Собствеността на монтирания газов хроматограф се прехвърля безвъзмездно от клиента на оператора на преносната мрежа, като клиентът получава безплатен достъп до данните, генерирани от газовия хроматограф. Условията за монтиране и използване на газовия хроматограф се уреждат с договор, предоставен от оператора на преносната мрежа в 30-дневен срок от постъпване на искането, който отговаря на изискванията на наредбата по чл. 28 от Закона за измерванията.“\n\nПреходни и заключителни разпоредби\n\n§ 5. \n\nОператор на електропреносна или електроразпределителна мрежа е длъжен при поискване от клиент, собственик на обект на недвижимо културно наследство по смисъла на Закона за културното наследство, да подмени съществуващото средство за търговско измерване със средство за търговско измерване с дистанционно отчитане, монтирано в или извън границите на обекта.\n\n§ 6. \n\nВ тримесечен срок от влизането в сила на този закон Министерският съвет привежда в съответствие с него наредбата по чл. 28 от Закона за измерванията по предложение на министъра на икономиката и индустрията.\n\n§ 7. \n\nВ Закона за опазване на земеделските земи (обн., ДВ, бр. 35 от 1996 г.; изм., бр. 14 и 26 от 2000 г., бр. 28 от 2001 г., бр. 112 от 2003 г., бр. 18, 29 и 30 от 2006 г., бр. 13 и 64 от 2007 г., бр. 36 и 43 от 2008 г., бр. 10 и 103 от 2009 г., бр. 87 от 2010 г., бр. 19 и 39 от 2011 г., бр. 22, 38 и 91 от 2012 г., бр. 27 и 66 от 2013 г., бр. 98 от 2014 г., бр. 14, 61 и 100 от 2015 г., бр. 61 от 2016 г., бр. 58 и 96 от 2017 г., бр. 17, 77 и 83 от 2018 г., бр. 21 от 2021 г., бр. 102 от 2022 г. и бр. 86, 102 и 106 от 2023 г.) се правят следните изменения и допълнения:\n\n1. В чл. 24:\n\nа) в ал. 7 думите „или изграждане на обект за производство на енергия от възобновяеми източници“ се заличават;\n\nб) в ал. 8 думите „освен в случаите на изграждане на обекти за производство на енергия от възобновяеми източници“ се заличават;\n\nв) алинея 9 се изменя така:\n\n„(9) В случаите по ал. 7 в 14-дневен срок от влизането в сила на подробния устройствен план органът, одобрил плана, изпраща на министъра на земеделието и храните копие от него, придружено с констативен акт, удостоверяващ влизането му в сила, и регистър на засегнатите имоти. Министърът на земеделието и храните или оправомощено от него длъжностно лице издава удостоверение, което да послужи за служебно отразяване на промяната на предназначението на земеделската земя в съответните регистри. Отказът за издаване на удостоверение подлежи на обжалване по реда на Административнопроцесуалния кодекс.“;\n\nг) алинеи 10, 11 и 12 се отменят.\n\n2. Създава се чл. 24б:\n\n„Чл. 24б. (1) При необходимост от изграждане на обекти за производство на енергия от възобновяеми източници за постигане на националната цел по чл. 12, ал. 1 от Закона за енергията от възобновяеми източници и във връзка с прилагане на насърчението по чл. 17, ал. 1, т. 8 от същия закон, земеделските земи се считат с променено предназначение след влизането в сила на подробен устройствен план, предвиждащ изграждане на обект за производство на енергия от възобновяеми източници и издаване на удостоверение по ал. 6.\n\n(2) В случаите по ал. 1 заинтересованото лице подава заявление до директора на съответната областна дирекция „Земеделие“, когато се засяга площ до 50 дка, съответно до министъра на земеделието и храните, когато се засяга площ над 50 дка, към което прилага копие от влезлия в сила подробен устройствен план, придружен с констативен акт, удостоверяващ влизането му в сила, регистър на засегнатите имоти, документите, необходими за промяна на предназначението на земята, посочени в правилника за прилагане на закона, както и становище от министъра на енергетиката или оправомощени от него длъжностни лица, че има необходимост от реализиране на конкретното инвестиционно намерение за постигане на националната цел по чл. 12, ал. 1 от Закона за енергията от възобновяеми източници. За промяна на предназначението на земи от общинския поземлен фонд, за които се дължи такса по чл. 30, ал. 2, се прилага документ от съответната общинска администрация, указващ размера на дължимата местна такса и доказателство, че същата е платена.\n\n(3) В 10-дневен срок от подаване на заявлението, в случай че не е окомплектовано с документите по ал. 2, министърът на земеделието и храните или оправомощено от него длъжностно лице изпраща на заявителя уведомление за констатираните несъответствия, като в 14-дневен срок от получаване на уведомлението заявителят отстранява несъответствията. \n\n(4) В 10-дневен срок от получаване на документите по ал. 2, съответно от отстраняване на несъответствията по ал. 3 министърът на земеделието и храните или оправомощено от него длъжностно лице определя служебно таксата по чл. 30, ал. 1 и уведомява писмено заинтересованото лице по реда на Административнопроцесуалния кодекс за дължимата такса. \n\n(5) В 30-дневен срок от получаване на уведомлението по ал. 4 заинтересованото лице заплаща определената такса и уведомява административния орган по ал. 4. В случай че заинтересованото лице не заплати дължимата такса и не уведоми административния орган в срока по изречение първо, производството се прекратява със заповед на министъра на земеделието и храните или оправомощено от него длъжностно лице, която подлежи на обжалване по реда на глава десета, раздел IV от Административнопроцесуалния кодекс. \n\n(6) В 14-дневен срок от получаване на уведомлението за заплатената такса по чл. 30, ал. 1 министърът на земеделието и храните или оправомощено от него длъжностно лице издава удостоверение, което да послужи за служебно отразяване на промяната на предназначението на земеделската земя в съответните регистри. Отказът за издаване на удостоверение подлежи на обжалване по реда на Административнопроцесуалния кодекс и заплатената такса се възстановява.\n\n(7) За удостоверенията по ал. 6 се прилагат изискванията по чл. 24, ал. 5, т. 2 и 3, като сроковете започват да текат от датата на връчването им на заинтересованите лица.“\n\n3. В чл. 26 думите „чл. 24, ал. 11 за обекти за производство на енергия от възобновяеми източници“ се заменят с „чл. 24, ал. 9 или чл. 24б, ал. 6“.\n\n4. В чл. 35 в текста преди т. 1 думите „чл. 24, ал. 11, издадено за обекти за производство на енергия от възобновяеми източници“ се заменят с „чл. 24, ал. 9 или чл. 24б, ал. 6“.\n\n5. В чл. 36 думите „чл. 24, ал. 11“ се заменят с „чл. 24, ал. 9 или чл. 24б, ал. 6“.\n\n6. В чл. 37:\n\nа) в ал. 1 думите „чл. 24, ал. 11 могат“ се заменят с „чл. 24, ал. 9 или чл. 24б, ал. 6 може“;\n\nб) в ал. 2 думите „чл. 24, ал. 11“ се заменят с „чл. 24, ал. 9 или чл. 24б, ал. 6“.\n\n7. В чл. 38:\n\nа) в ал. 1 думите „чл. 24, ал. 11“ се заменят с „чл. 24, ал. 9 или чл. 24б, ал. 6“;\n\nб) в ал. 4, изречение първо след думите „решението за промяна на предназначението на земята“ се добавя „и удостоверението по чл. 24б, ал. 6“ и думите „ал. 11“ се заменят с „чл. 24б, ал. 7“, след което се поставя запетая.\n\n8. В § 2, ал. 1 от допълнителните разпоредби думите „чл. 24, ал. 11“ се заменят с „чл. 24, ал. 9 или чл. 24б, ал. 6“.\n\n§ 8. \n\nЗапочналите и недовършени процедури след 13 октомври 2023 г. за промяна на предназначението на земеделски земи за изграждане на обекти за производство на енергия от възобновяеми източници по Закона за опазване на земеделските земи, се довършват по реда на този закон.\n\n§ 9. \n\nВ Закона за изменение на Данъчно-осигурителния процесуален кодекс (ДВ, бр. 106 от 2023 г.) в § 8 от преходните и заключителните разпоредби ал. 5 се отменя.\n\n§ 10.\n\n В Закона за ограничаване изменението на климата (обн., ДВ, бр. 22 от 2014 г.; изм., бр. 14, 17, 41 и 56 от 2015 г., бр. 47 от 2016 г., бр. 12, 58 и 85 от 2017 г., бр. 7 и 15 от 2018 г., бр. 25 от 2020 г., бр. 19 от 2021 г., бр. 102 от 2022 г. и бр. 84, 96 и 102 от 2023 г.) се правят следните изменения:\n\n1. В чл. 47:\n\nа) в ал. 3 думите „28 февруари“ се заменят с „30 юни“;\n\nб) в ал. 5 думите „20 април“ се заменят с „30 юни“.\n\n2. В чл. 48, ал. 1, изречение първо думата „април“ се заменя със „септември“.\n\n§ 11.\n\n Законът влиза в сила от деня на обнародването му в „Държавен вестник“, с изключение на § 4, който влиза в сила от 1 юни 2024 г.\n\nЗаконът е приет от 49-ото Народно събрание на 8 февруари 2024 г. и е подпечатан с официалния печат на Народното събрание.\n\nПредседател на Народното събрание:\n Росен Желязков\n\n1320",
  "textLength": 10997,
  "scrapedAt": "2026-01-11T03:23:58.249Z",
  "isComplete": true,
  "error": null,
  "retryCount": 0
}