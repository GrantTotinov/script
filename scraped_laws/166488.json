{
  "title": "31/07/2025 Закон за изменение и допълнение на Закона за енергетиката",
  "date": "",
  "link": "https://www.parliament.bg/bg/laws/ID/166488",
  "lawId": "166488",
  "actualTitle": "Закони",
  "metadata": [],
  "fullText": "ЗАКОН\n\nза изменение и допълнение на Закона за енергетиката\n\n(обн., ДВ, бр. 107 от 2003 г.; изм., бр. 18 от 2004 г., бр. 18 и 95 от 2005 г., бр. 30, 65 и 74 от 2006 г., бр. 49, 55 и 59 от 2007 г., бр. 36, 43 и 98 от 2008 г., бр. 35, 41, 42, 82 и 103 от 2009 г., бр. 54 и 97 от 2010 г., бр. 35 и 47 от 2011 г., бр. 38, 54 и 82 от 2012 г., бр. 15, 20, 23, 59 и 66 от 2013 г., бр. 98 от 2014 г., бр. 14, 17, 35, 48 и 56 от 2015 г., бр. 42, 47 и 105 от 2016 г., бр. 51, 58, 102 и 103 от 2017 г., бр. 7, 38, 57, 64, 77, 83, 91 и 103 от 2018 г., бр. 17, 41 и 79 от 2019 г., бр. 25, 38 и 57 от 2020 г., бр. 9 и 21 от 2021 г., бр. 8, 9, 99 и 102 от 2022 г., бр. 11, 82, 84, 86 и 96 от 2023 г., бр. 16, 27, 39 от 2024 г. и бр. 26, 44 и 47 от 2025 г.)\n\n§ 1. \n\nВ чл. 6 се създават ал. 4 и 5:\n\n„(4) Кметовете на общини при необходимост правят предложения до съответния оператор на електроразпределителна мрежа на територията на общината за включване в инвестиционните им планове на населени места или части от тях с проблеми в снабдяването с електрическа енергия.\n\n(5) Кметовете на общини и операторите на електроразпределителни мрежи създават специален комуникационен канал, който се посочва в общинските аварийни планове за защита при бедствия.“\n\n§ 2. \n\nВ чл. 21, ал. 1 се създават т. 30б и 30в:\n\n„30б. утвърждава и контролира изпълнението на инвестиционните планове на операторите на електроразпределителни мрежи, включително за поддържането и модернизацията им, с които се гарантира сигурността и качеството на доставките на електрическа енергия;\n\n30в. утвърждава за всеки регулаторен период минимален размер на планираните от операторите на електроразпределителни мрежи инвестиционни разходи и разходи за ремонт, свързани с реконструкцията и модернизацията на съществуващи електроенергийни обекти с цел гарантиране сигурността и качеството на снабдяването с електрическа енергия на крайни клиенти, който е не по-малко от 30 на сто от общия размер на предвидените разходи за инвестиции и ремонти;“.\n\n§ 3. \n\nВ чл. 29 се правят следните изменения и допълнения:\n\n1. Създава се нова ал. 5:\n\n„(5) Дължимата такса по ал. 4 се заплаща до 31 март на следващата година.“\n\n2. Досегашната ал. 5 става ал. 6.\n\n§ 4. \n\nВ чл. 30 се създава ал. 13:\n\n„(13) При регулиране на цените за достъп до и/или пренос през електроразпределителните мрежи комисията взема предвид резултатите от предоставения доклад на Агенцията за държавна финансова инспекция по чл. 80а, ал. 14.“\n\n§ 5. \n\nВ чл. 51, ал. 1, т. 2 накрая се добавя „включително при условията и по реда на чл. 55а“.\n\n§ 6. \n\nВ чл. 55, ал. 1 се създават т. 5 и 6:\n\n„5. при неизпълнение на задължението по чл. 29, ал. 5;\n\n6. при условията и по реда на чл. 55а.“\n\n§ 7. \n\nСъздава се чл. 55а:\n\n„Чл. 55а. (1) С решение комисията може да измени лицензия за разпределение на природен газ, като я прекрати за част от обособената територия на лицензията, когато на тази част от територията няма изградени елементи на газоразпределителна мрежа за период от 5 години, считано от издаването на лицензията за разпределение на природен газ.\n\n(2) Министърът на енергетиката изважда от описа по чл. 4, ал. 2, т. 6 частта от обособената територия, за която е прекратена лицензията по ал. 1, като същата се обособява като самостоятелна територия за разпределение на природен газ.\n\n(3) Комисията установява обстоятелствата по ал. 1 с извършване на проверка от длъжностни лица, определени със заповед на председателя на комисията.\n\n(4) За резултатите от проверката по ал. 3 се съставя констативен протокол, който се подписва от проверяващите лица и от лицензианта, а при отказ – от двама свидетели на отказа. В срок от три дни от връчването на констативния протокол лицензиантът може да даде писмени обяснения и възражения.\n\n(5) Лицензиантът е длъжен да осигури всички условия за нормалното протичане на проверката по ал. 3 и да оказва съдействие на длъжностните лица.\n\n(6) С решението, с което комисията по ал. 1 изменя лицензия за разпределение на природен газ, съответно се изменя и издадената на същия лицензиант лицензия за снабдяване с природен газ от краен снабдител.\n\n(7) Титуляр на лицензия за разпределение на природен газ на обособената територия по ал. 2 се избира по реда на глава четвърта.“\n\n§ 8. \n\nВ чл. 72, ал. 2 накрая се добавя „който издава заповед по реда на Административнопроцесуалния кодекс“.\n\n§ 9. \n\nВ чл. 73 се създава ал. 4:\n\n„(4) В случай че продължителността на прекъсването или ограничението по ал. 1, т. 1 – 7 надхвърля общо 48 часа за период от 72 часа, операторите на електропреносната, съответно електроразпределителните мрежи заплащат на засегнатите крайни клиенти неустойка за времето над 48 часа в размер, определен в общите условия по чл. 104а. В случаите на въведен ограничителен режим неустойка не се дължи.“\n\n§ 10.\n\n В чл. 89 се правят следните изменения и допълнения:\n\n1. Досегашният текст става ал. 1.\n\n2. Създават се ал. 2 и 3:\n\n„(2) Операторът на електроразпределителна мрежа предвижда в годишния си инвестиционен план дейности за реконструкция и/или модернизация на конкретни съоръжения и въз основа на направени предложения от кметове на общини по чл. 6, ал. 4.\n\n(3) Информация за съоръженията по ал. 2 се публикува на интернет страницата на оператора.“\n\n§ 11.\n\n В чл. 104а, ал. 2, т. 4 накрая се добавя „както и срок за уведомяване в случаи на претърпени вреди от действие или бездействие на оператора, който срок не може да бъде по-кратък от 15 дни от узнаване на вредите“.\n\n§ 12.\n\n В чл. 223 се правят следните изменения и допълнения:\n\n1. Досегашния текст става ал. 1 и в него думите „имуществена санкция от 5000 до 10 000 лв.“ се заменят с „имуществена санкция от 20 000 до 50 000 лв.“\n\n2. Създава се ал. 2:\n\n„(2) При повторно извършено нарушение по ал. 1 имуществената санкция е в трикратен размер, определен по максималния размер на санкцията по ал. 1.“\n\n§ 13.\n\n В § 1 от допълнителните разпоредби се създава т. 81:\n\n„81. „Обособена част от територия на издадена лицензия за разпределение на природен газ“ е административно-териториална единица, съставна административно-териториална единица и/или териториална единица по смисъла на Закона за административно-териториалното устройство на Република България.“\n\n§ 14.\n\n В § 26 от преходните и заключителните разпоредби ал. 3 се отменя.\n\nПреходни и заключителни разпоредби\n\n§ 15.\n\n В тримесечен срок от влизането в сила на този закон операторите на електропреносната и електроразпределителните мрежи привеждат в съответствие с този закон общите условия по чл. 104а и ги представят на Комисията за енергийно и водно регулиране за одобрение.\n\n§ 16.\n\n В Закона за енергията от възобновяеми източници (обн., ДВ, бр. 35 от 2011 г.; изм., бр. 29 и 54 от 2012 г., бр. 15, 59, 68 и 109 от 2013 г., бр. 33 от 2014 г.; Решение № 13 на Конституционния съд от 2014 г. – бр. 65 от 2014 г.; изм., бр. 14, 17, 35, 56 и 100 от 2015 г., бр. 58 от 2017 г., бр. 38 и 91 от 2018 г., бр. 41 от 2019 г., бр. 65 от 2020 г., бр. 9 и 21 от 2021 г., бр. 42 и 102 от 2022 г., бр. 11, 54, 86 и 106 от 2023 г. и бр. 14 и 47 от 2025 г.) се правят следните изменения и допълнения:\n\n1. В глава пета наименованието на раздел IІ се изменя така: „Потребление на биогорива, биогаз за транспорта, течни горива от биомаса и газообразни и твърди горива от биомаса“.\n\n2. В чл. 45, ал. 3 след думите „Биогоривата и техните производни по ал. 1“ се поставя запетая и се добавя „биогазът за транспорта, течните горива от биомаса, газообразните и твърдите горива от биомаса и биогазът“.\n\n§ 17.\n\n В Закона за подземните богатства (обн., ДВ, бр. 23 от 1999 г.; изм., бр. 28 от 2000 г., бр. 108 от 2001 г., бр. 47 от 2002 г., бр. 86 от 2003 г., бр. 28 и 94 от 2005 г., бр. 30, 36 и 37 от 2006 г., бр. 55 от 2007 г., бр. 70 от 2008 г., бр. 19 и 82 от 2009 г., бр. 46, 61 и 100 от 2010 г., бр. 19 от 2011 г., бр. 14 и 45 от 2012 г., бр. 66 от 2013 г., бр. 98 от 2014 г., бр. 14 и 56 от 2015 г., бр. 96 от 2017 г., бр. 77 и 98 от 2018 г., бр. 79 от 2020 г., бр. 17 от 2021 г., бр. 86 от 2023 г. и бр. 61 от 2025 г.) се правят следните изменения и допълнения:\n\n1. В чл. 20:\n\nа) в ал. 5 се създава т. 3:\n\n„3. от концесионери по предоставени концесии за добив на подземни богатства по чл. 2, ал. 1, т. 1 – 4 – само за подземните богатства по чл. 2, ал. 1, т. 8, открити в резултат на дейностите по добива на подземни богатства в границите на предоставената концесионна площ.“;\n\nб) в ал. 6 накрая се поставя запетая и се добавя „или не е концесионер по предоставена концесия за добив на подземни богатства по чл. 2, ал. 1, т. 1 – 4 – само за подземните богатства по чл. 2, ал. 1, т. 8, открити в резултат на дейностите по добива на подземни богатства в границите на предоставената концесионна площ“.\n\n2. В чл. 21:\n\nа) в ал. 3 в текста преди т. 1 след думите „за проучване на подземни богатства“ се добавя „или по предоставена концесия за добив на подземни богатства по чл. 2, ал. 1, т. 1 – 4 – само за подземните богатства по чл. 2, ал. 1, т. 8, открити в резултат на дейностите по добива на подземни богатства в границите на предоставената концесионна площ“;\n\nб) в ал. 4, изречение първо думите „титуляря на разрешение за търсене и проучване или за проучване“ се заменят с „лицата по чл. 20, ал. 5, т. 2 или т. 3“;\n\nв) в ал. 5 след думите „от титулярите на разрешения“ се добавя „а за подземните богатства по чл. 2, ал. 1, т. 8 – от концесионерите по предоставени концесии за добив на подземни богатства по чл. 2, ал. 1, т. 1 – 4“;\n\nг) в ал. 7 навсякъде думите „титуляря“ се заменят с „лицето по чл. 20, ал. 5, т. 2 или т. 3“;\n\nд) в ал. 8, т. 2 думите „титуляря“ се заменят с „лицето по чл. 20, ал. 5, т. 2 или т. 3“.\n\n3. В чл. 25 се създава ал. 6:\n\n„(6) За прехвърляне на права и задължения по предоставена концесия за добив по право на основание чл. 39, ал. 2, т. 6 и чл. 57б се изисква съгласието на концесионера по предоставената концесия за добив на подземни богатства по чл. 2, ал. 1, т. 1 – 4, в границите на която е регистрирано находище на подземни богатства по чл. 2, ал. 1, т. 8, при спазване на условията и реда на ал. 1 и ал. 2, т. 2.“\n\n4. В чл. 29:\n\nа) в текста преди т. 1 думите „Титулярят на разрешение за търсене и проучване или за проучване“ се заменят с „Лицето по чл. 20, ал. 5, т. 2 или т. 3“;\n\nб) в т. 1 накрая се добавя „или по предоставената му концесия за добив на подземни богатства по чл. 2, ал. 1, т. 1 – 4 – само за подземните богатства по чл. 2, ал. 1, т. 8“;\n\nв) в ал. 4 думите „или минни отпадъци“ се заменят с „по чл. 2, ал. 1, т. 1 – 4“, а думите „на ал. 1, 2 или 3“ се заменят с „на чл. 39, ал. 2, т. 6“.\n\n5. В чл. 39, ал. 2 се създава т. 6:\n\n„6. по право на концесионер по предоставена концесия за добив на подземни богатства по чл. 2, ал. 1, т. 1 – 4, който е получил удостоверение за направено търговско откритие – само за подземните богатства по чл. 2, ал. 1, т. 8, открити в резултат на дейностите по добива на подземни богатства в границите на предоставената концесионна площ.“\n\n6. В част втора, глава втора, раздел III се създава чл. 57б:\n\n„Чл. 57б. (1) За предоставяне на концесия за добив на подземни богатства по чл. 2, ал. 1, т. 8 по право на основание чл. 39, ал. 2, т. 6 се подава заявление до министъра на енергетиката, включително по електронен път, което съдържа информация за:\n\n1. трите имена, съответно наименованието на кандидата, данните за контакт, включително електронен адрес, единен идентификационен код по чл. 23 от Закона за търговския регистър и регистъра на юридическите лица с нестопанска цел, БУЛСТАТ и/или друга идентифицираща информация в съответствие със законодателството на държавата, в която кандидатът е установен; \n\n2. изпълнение на условията по чл. 39, ал. 2, т. 6, включително номер и дата на удостоверение за търговско откритие;\n\n3. наименованието, местоположението и координатите на характерните гранични точки на концесионната площ;\n\n4. информация относно начина и датата на плащане на таксата, дължима при подаване на заявление;\n\n5. необходимата информация, изисквана по чл. 60 от Закона за водите за дълбоки хидрогеотермални ресурси;\n\n6. изготвени от концесионера план за разработка на находището със съдържание съгласно чл. 54, ал. 2, т. 2 и финансово-икономическа обосновка;\n\n7. декларациите по чл. 23, ал. 3 и документите по чл. 23а, че концесионерът притежава необходимите за извършване на добива финансови, технически и професионални възможности.\n\n(2) Министърът на енергетиката извършва съгласуването по чл. 26, ал. 1, т. 1 и преценява целесъобразността и законосъобразността съобразно условията по чл. 56, ал. 1, т. 1 и 2 на предложението за предоставяне на концесия за добив, и внася в Министерския съвет мотивирано предложение за предоставяне на концесия, проект на решение на Министерския съвет и проект на договор за концесия.\n\n(3) Министерският съвет приема решение за предоставяне на концесия по право на лицето, което е концесионер по предоставена концесия за добив на подземни богатства по чл. 2, ал. 1, т. 1 – 4 и което е определено за титуляр на удостоверение за търговско откритие на находище на подземни богатства по чл. 2, ал. 1, т. 8. Решението е със съдържанието по чл. 54а, ал. 3.\n\n(4) Министърът на енергетиката и определеното за концесионер лице сключват отделен договор за концесия в срок до три месеца от влизането в сила на решението по ал. 3.“\n\n7. В § 1 от допълнителните разпоредби в т. 19 след думите „за търсене и проучване или за проучване“ се добавя „или по предоставена концесия за добив на подземни богатства по чл. 2, ал. 1, т. 1 – 4 – само за подземните богатства по чл. 2, ал. 1, т. 8, открити в резултат на дейностите по добива на подземни богатства в границите на предоставената концесионна площ“.\n\n§ 18.\n\n В Закона за горите (обн., ДВ, бр. 19 от 2011 г.; изм., бр. 43 от 2011 г., бр. 38, 60, 82 и 102 от 2012 г., бр. 15, 27, 66 и 109 от 2013 г., бр. 28, 53, 61 и 98 от 2014 г., бр. 60, 79 и 100 от 2015 г., бр. 13, 15, 57, 61 и 95 от 2016 г., бр. 13, 58 и 103 от 2017 г., бр. 17, 77 и 83 от 2018 г., бр. 1 и 17 от 2019 г., бр. 21, 79 и 109 от 2020 г., бр. 21 от 2021 г., бр. 102 от 2022 г., бр. 11, 67, 102 и 106 от 2023 г., бр. 67 от 2024 г. и бр. 35 от 2025 г.) се правят следните допълнения:\n\n1. В чл. 62, ал. 6 се създава т. 3:\n\n„3. линейни енергийни обекти на операторите на преносни и разпределителни мрежи.“\n\n2. В чл. 63, ал. 8 се създава изречение трето: „Договор не се сключва в случаите по чл. 62, ал. 6, т. 3, а сервитутните права се вписват от лицето, в чиято полза е учреден сервитутът, в службата по вписванията по местонахождението на имота на основание влезлия в сила административен акт по ал. 4 и документи за извършени плащания на сумите по него.“\n\n§ 19.\n\n Започналите и неприключили до влизането в сила на този закон административни производства за учредяване на сервитут върху поземлени имоти в горски територии – държавна и общинска собственост, за изграждане и/или обслужване на линейни енергийни обекти на операторите на преносни и разпределителни мрежи се довършват по досегашния ред.\n\nЗаконът е приет от 51-вото Народно събрание на 31 юли 2025 г. и е подпечатан с официалния печат на Народното събрание.\n\nПредседател на Народното събрание: \nНаталия Киселова \n\n4395",
  "textLength": 15060,
  "scrapedAt": "2026-01-11T02:56:37.299Z",
  "isComplete": true,
  "error": null,
  "retryCount": 0
}