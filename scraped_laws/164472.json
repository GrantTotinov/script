{
  "title": "15/12/2022 Закон за изменение и допълнение на Закона за оръжията, боеприпасите, взривните вещества и пиротехническите изделия",
  "date": "",
  "link": "https://www.parliament.bg/bg/laws/ID/164472",
  "lawId": "164472",
  "actualTitle": "Закони",
  "metadata": [],
  "fullText": "ЗАКОН\n\nза изменение и допълнение на Закона за оръжията, боеприпасите, взривните вещества и пиротехническите изделия \n\n(обн., ДВ, бр. 73 от 2010 г.; изм., бр. 88 от 2010 г., бр. 26 и 43 от 2011 г., бр. 44 и 73 от 2012 г., бр. 66, 68 и 70 от 2013 г., бр. 53 и 98 от 2014 г., бр. 14, 56, 79, 94 и 95 от 2015 г., бр. 47, 81 и 103 от 2016 г., бр. 103 от 2017 г., бр. 10 и 20 от 2018 г., бр. 37 от 2019 г., бр. 28 и 100 от 2020 г. и бр. 80 от 2021 г.)\n\n§ 1. \n\nВ чл. 4 се правят следните изменения и допълнения:\n\n1. Алинея 8 се изменя така:\n\n„(8) Съответствието с техническите спецификации, определени в приложение № 5, гарантира, че предупредителните и сигналните оръжия не могат да бъдат преработени така, че да произвеждат изстрел с куршум или снаряд чрез действието на взривно вещество, и се удостоверява със сертификат от производителя, заедно със сертификат за съответствие, издаден от Института по отбрана „Професор Цветан Лазаров“ на Министерството на отбраната, наричан по-нататък „Института по отбрана“, или заедно с документ, издаден от съответния компетентен орган на държава членка.“\n\n2. Създава се ал. 10:\n\n„(10) Документите по ал. 8 придружават всяка доставка на предупредителни и сигнални оръжия.“\n\n§ 2. \n\nСъздава се чл. 4в:\n\n„Чл. 4в. (1) В ГДНП на МВР се създава Национална точка за контакт по отношение на предупредителните и сигналните оръжия.\n\n(2) Националната точка за контакт:\n\n1. оказва съдействие на органи и лица във връзка с установяване на съответствието на предупредителните и сигналните оръжия с техническите спецификации по приложение № 5;\n\n2. осъществява сътрудничество с компетентните органи на другите държави членки, като изисква, получава и при поискване предоставя необходимата информация;\n\n3. публикува на интернет страницата на ГДНП на МВР информация за съответствие на предупредителните и сигналните оръжия с техническите спецификации по приложение № 5 и за лицата, които ги произвеждат в Република България, както и за тези, които едновременно ги допускат за свободно обращение и освобождават за потребление на територията на Република България.“\n\n§ 3. \n\nСъздава се чл. 4г:\n\n„Чл. 4г. (1) За издаване от Института по отбрана на сертификата за съответствие по чл. 4, ал. 8 лицата, които произвеждат в Република България, както и лицата, които едновременно допускат за свободно обращение и освобождават за потребление на територията на Република България предупредителни и сигнални оръжия, предоставят на Института по отбрана образци за изпитване и сертификат от производителя, че продуктът е произведен в съответствие с техническите спецификации по приложение № 5.\n\n(2) Когато установи съответствие на образците за изпитване с техническите спецификации по приложение № 5, Институтът по отбрана издава сертификат за съответствие в два екземпляра, който съдържа информация за:\n\n1. производителя;\n\n2. вносителя;\n\n3. вида, модела и калибъра;\n\n4. годината на производство;\n\n5. номер и дата на протокола от изпитването.\n\n(3) Единият екземпляр на сертификата за съответствие се предоставя на заявителя, а другият екземпляр заедно с резултатите от изпитването се изпращат в Националната точка за контакт.\n\n(4) Когато установи, че образците за изпитване не съответстват на техническите спецификации по приложение № 5, Институтът по отбрана предоставя информация на Националната точка за контакт за вида, модела, калибъра, производителя, вносителя и годината на производство.\n\n(5) Директорът на Института по отбрана утвърждава процедурата, методиката и ценоразписа за издаване на сертификат за съответствие на предупредителни и сигнални оръжия с техническите спецификации по приложение № 5.“\n\n§ 4. \n\nСъздава се чл. 4д:\n\n„Чл. 4д. (1) При деклариране на режим едновременно допускане за свободно обращение и освобождаване за потребление на предупредителни и сигнални оръжия на митническите органи се предоставят документите по чл. 4, ал. 8, които се отнасят за същия вид, модел, калибър, производител, вносител и година на производство на предупредителните и сигналните оръжия.\n\n(2) В случай че вносителят не предостави документите по ал. 1, митническите органи не вдигат стоките за свободно обращение.“\n\n§ 5. \n\nВ чл. 14 се правят следните изменения и допълнения:\n\n1. Създава се нова ал. 3:\n\n„(3) За стратегическите обекти изискванията към квалификацията на лицата по ал. 1, т. 4 – 7 се определят с наредба на министъра на труда и социалната политика съвместно с министъра на вътрешните работи и министъра на образованието и науката.“\n\n2. Досегашната ал. 3 става ал. 4.\n\n§ 6. \n\nВ чл. 25 се правят следните изменения и допълнения:\n\n1. В ал. 1 думите „оръжия, боеприпаси“ се заменят с „оръжия, с изключение на предупредителните и сигналните оръжия, както и произведените боеприпаси“.\n\n2. Създава се ал. 5:\n\n„(5) Предупредителните и сигналните оръжия трябва да отговарят на техническите спецификации по приложение № 5.“\n\n§ 7. \n\nЧлен 28 се изменя така:\n\n„Чл. 28. Уникалната маркировка по чл. 26, ал. 1 трябва да е ясна и дълготрайна и да отговаря на следните изисквания:\n\n1. съдържа букви на латиница или кирилица и арабски или римски цифри;\n\n2. размерът на шрифта е най-малко 1,6 mm, като при основни компоненти, които са много малки, може да се използва по-малък размер на шрифта;\n\n3. при затворни рами и цевни кутии, изработени от неметален материал, при който яснотата и дълготрайността на маркировката може да бъде нарушена, маркировката се прави на метална пластина, която е вложена трайно в материала на затворната рама или цевната кутия по такъв начин, че пластината не може да бъде лесно или бързо отстранена, а отстраняването на пластината би разрушило част от затворната рама или цевната кутия.“\n\n§ 8. \n\nВ чл. 77 се правят следните изменения и допълнения:\n\n1. Създава се нова ал. 6:\n\n„(6) На лицата по чл. 76, ал. 1, притежаващи дългоцевно нарезно оръжие за спортни цели, се разрешава придобиването, съхранението, носенето и употребата на супресори за него след получаване на разрешение за придобиване по реда на чл. 76.“\n\n2. Досегашната ал. 6 става ал. 7.\n\n§ 9. \n\nВ допълнителните разпоредби се правят следните изменения и допълнения:\n\n1. В § 1 се създава т. 43:\n\n„43. „Стратегически обекти“ е понятие по смисъла на § 1, т. 27 от допълнителните разпоредби на Закона за Министерството на вътрешните работи.“\n\n2. Параграф 4 се изменя така:\n\n„§ 4. (1) Този закон въвежда изискванията на:\n\n1. Директива 91/477/ЕИО на Съвета от 18 юни 1991 г. относно контрола на придобиването и притежаването на оръжие;\n\n2. Директива 2008/43/ЕО на Комисията от 4 април 2008 г. относно въвеждането съгласно Директива 93/15/ЕИО на Съвета на система за идентификация и проследяване на взривни вещества с гражданско предназначение (ОВ, L 94/8 от 5 април 2008 г.);\n\n3. Директива 2008/51/ЕО на Европейския парламент и на Съвета от 21 май 2008 г. за изменение на Директива 91/477/ЕИО на Съвета относно контрола на придобиването и притежаването на оръжие (OB, L 179/5 от 8 юли 2008 г.);\n\n4. Директива 2012/4/ЕС на Комисията от 22 февруари 2012 г. за изменение на Директива 2008/43/ЕО относно въвеждането съгласно Директива 93/15/ЕИО на Съвета на система за идентификация и проследяване на взривни вещества за граждански цели (ОВ, L 50/18 от 23 февруари 2012 г.);\n\n5. членове 6, 7 и 15 от Директива 2013/29/ЕС на Европейския парламент и на Съвета от 12 юни 2013 г. за хармонизиране на законодателствата на държавите членки за предоставяне на пазара на пиротехнически изделия (ОВ, L 178/27 от 28 юни 2013 г.);\n\n6. глава 3 от Директива 2014/28/ЕС на Европейския парламент и на Съвета от 26 февруари 2014 г. за хармонизиране на законодателствата на държавите членки за предоставяне на пазара и надзор на взривните вещества за граждански цели (ОВ, L 96/1 от 29 март 2014 г.);\n\n7. Директива (ЕС) 2017/853 на Европейския парламент и на Съвета от 17 май 2017 г. за изменение на Директива 91/477/ЕИО на Съвета относно контрола на придобиването и притежаването на оръжие (ОВ, L 137/22 от 24 май 2017 г.);\n\n8. Директива за изпълнение (ЕС) 2019/68 на Комисията от 16 януари 2019 г. за определяне на технически спецификации за маркировката на огнестрелните оръжия и техните основни компоненти съгласно Директива 91/477/ЕИО на Съвета относно контрола на придобиването и притежаването на оръжие (ОВ, L 15/18 от 17 януари 2019 г.);\n\n9. Директива за изпълнение (ЕС) 2019/69 на Комисията от 16 януари 2019 г. за определяне на технически спецификации за предупредителните и сигналните оръжия съгласно Директива 91/477/ЕИО на Съвета относно контрола на придобиването и притежаването на оръжие (ОВ, L 15/22 от 17 януари 2019 г.).\n\n(2) Този закон предвижда мерки по прилагането на:\n\n1. Регламент (ЕС) № 258/2012 на Европейския парламент и на Съвета от 14 март 2012 г. за изпълнение на член 10 от Протокола на Организацията на обединените нации срещу незаконното производство и трафика с огнестрелни оръжия, техните части и компоненти и боеприпаси, допълващ Конвенцията на Организацията на обединените нации срещу транснационалната организирана престъпност („Протокол за огнестрелните оръжия“), и за установяване на разрешения за износа и мерки за вноса и транзита на огнестрелни оръжия, техни части и компоненти и боеприпаси (ОВ, L 94/1 от 30 март 2012 г.);\n\n2. Регламент за изпълнение (ЕС) 2015/2403 на Комисията от 15 декември 2015 г. за определяне на общи насоки относно стандартите и методите за дезактивиране с цел осигуряване на гаранции, че дезактивираните огнестрелни оръжия са приведени в състояние на необратима нефункционалност (ОВ, L 333/62 от 19 декември 2015 г.).“\n\n§ 10.\n\n Създава се приложение № 5:\n\n„Приложение № 5 към чл. 4, ал. 8\n\nТехнически спецификации за предупредителните и сигналните оръжия\n\n1. Предупредителните и сигналните оръжия трябва да отговарят на следните изисквания:\n\nа) могат да изстрелват пиротехнически сигнални изделия само ако към дулото е прикрепена приставка;\n\nб) имат дълготрайно приспособление в устройството, което не позволява изстрелване на патрони, заредени с една или няколко твърди сачми, твърди куршуми или твърди снаряди;\n\nв) проектирани са за патрон, който фигурира в списъка и отговаря на размерите и другите стандарти, посочени в таблица VIII от Таблиците с размери на патрони и патронници (TDCC), изготвени от Постоянната международна комисия за проверка на лекото стрелково оръжие (CIP).\n\n2. Предупредителните и сигналните оръжия не могат да бъдат преработени чрез използване на обикновени инструменти, за да произвеждат изстрел, или да стане възможно да бъдат преработени така, че да произвеждат изстрел с куршум или снаряд чрез действието на взривно вещество.\n\n3. Всички основни компоненти на предупредителните и сигналните оръжия са такива, че те не могат да бъдат монтирани или използвани като основни компоненти на огнестрелни оръжия.\n\n4. Цевите на предупредителните и сигналните оръжия не могат да бъдат отстранени или изменени без значително увреждане или унищожаване на оръжието.\n\n5. В случай на предупредителни и сигнални оръжия, чиято цев не надхвърля 30 см или чиято обща дължина не надхвърля 60 см, оръжието включва неотстраними препятствия по протежение на цевта, така че да не е възможно преминаването на сачма, куршум или снаряд през цевта чрез действието на взривно вещество и така че всяко свободно пространство, оставено на дулото, да е с дължина, не по-голяма от 1 см.\n\n6. В случай на предупредителни и сигнални оръжия, които не попадат в обхвата на т. 5, оръжието включва неотстраними препятствия по протежение на най-малко една трета от цевта, така че да не е възможно преминаването на сачма, куршум или снаряд през цевта чрез действието на взривно вещество и така че всяко оставено при дулото свободно пространство да е с дължина, не по-голяма от 1 см.\n\n7. При всички случаи, независимо от това дали предупредителното или сигналното оръжие попада в обхвата на т. 5 или на т. 6, първото препятствие в цевта се поставя възможно най-близо след патронника на оръжието, като същевременно позволява изхвърлянето на газовете през изходните отвори.\n\n8. При предупредителни и сигнални оръжия, които са проектирани за изстрелване само на халосни боеприпаси, посочените в т. 5 или в т. 6 препятствия блокират напълно цевта с изключение на един или повече изходни отвора за отвеждане на газовете под налягане. Освен това препятствията блокират напълно цевта по такъв начин, че да не може да се изстрелват газове от предната страна на оръжието.\n\n9. Всички препятствия са постоянни и не могат да бъдат премахнати, без патронникът или цевта на предупредителното или сигналното оръжие да бъдат разрушени.\n\nПри предупредителни и сигнални оръжия, които са проектирани само за изстрелване на халосни боеприпаси, препятствията са изцяло изработени от материал, който е устойчив на рязане, пробиване, разстъргване или шлифоване (или всеки подобен процес) и който е с минимална твърдост 700 HV 30 (в съответствие с изпитването на твърдост по Викерс).\n\nПри предупредителни и сигнални оръжия, които не влизат в обхвата на втория абзац от настоящата точка, препятствията са изцяло изработени от материал, който е устойчив на рязане, пробиване, разстъргване или шлифоване (или всеки подобен процес) и който е с минимална твърдост 610 HV 30. Цевта може да има канал по протежението на оста си, който да позволява дразнещите вещества или другите активни вещества да бъдат изхвърляни от изделието.\n\nИ в двата случая препятствията са такива, че да предотвратяват следното:\n\nа) създаването или разширяването на отвор в цевта по протежение на нейната ос;\n\nб) отстраняването на цевта, с изключение на случаите, когато областта на затворната рама и патронника на предупредителното или сигналното оръжие е станала неизползваема в резултат на отстраняването или когато целостта на изделието е нарушена до такава степен, че то не може да се използва като основа за огнестрелно оръжие без значителен ремонт или добавяне на компоненти.\n\n10. И патронникът, и цевта са изместени, наклонени или разместени по такъв начин, че да се предотврати възможността от зареждане на боеприпаси и тяхното изстрелване посредством предупредителното или сигналното оръжие. Освен това, в случай на предупредително или сигнално оръжие от револверен тип:\n\nа) предните части на отворите на патронните гнезда в барабана са стеснени, за да се гарантира, че куршумите са блокирани в патронното гнездо;\n\nб) посочените отвори са изместени спрямо патронното гнездо.“\n\nЗаконът е приет от 48-ото Народно събрание на 15 декември 2022 г. и е подпечатан с официалния печат на Народното събрание.\n\nПредседател на Народното събрание: \nВежди Рашидов\n\n8106",
  "textLength": 14433,
  "scrapedAt": "2026-01-11T03:11:11.304Z",
  "isComplete": true,
  "error": null,
  "retryCount": 0
}