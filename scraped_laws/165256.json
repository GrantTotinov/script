{
  "title": "21/12/2023 Закон за изменение и допълнение на Закона за отбраната и въоръжените сили на Република България",
  "date": "",
  "link": "https://www.parliament.bg/bg/laws/ID/165256",
  "lawId": "165256",
  "actualTitle": "Закони",
  "metadata": [],
  "fullText": "ЗАКОН\n\nза изменение и допълнение на Закона за отбраната и въоръжените сили на Република България \n\n(oбн., ДВ, бр. 35 от 2009 г.; изм., бр. 74, 82, 93 и 99 от 2009 г., бр. 16, 88, 98 и 101 от 2010 г., бр. 23, 48, 99 и 100 от 2011 г., бр. 20, 33 и 38 от 2012 г., бр. 15, 66 и 68 от 2013 г., бр. 1 и 98 от 2014 г., бр. 14, 24, 61, 79 и 88 от 2015 г., бр. 13, 17, 50, 81, 98 и 103 от 2016 г., бр. 58, 85 и 103 от 2017 г., бр. 7, 77 и 98 от 2018 г., бр. 17, 42 и 94 от 2019 г., бр. 38, 69 и 109 от 2020 г., бр. 16, 23 и 25 от 2021 г., бр. 15 и 62 от 2022 г. и бр. 14 и 84 от 2023 г.)\n\n§ 1. \n\nВ чл. 92 се правят следните изменения:\n\n1. В ал. 3, изречение първо думите „лекари по дентална медицина и фармацевти“ се заменят с „лекари по дентална медицина, фармацевти и професионалисти по здравни грижи“.\n\n2. В ал. 4 думите „научни специалности“ се заменят с „докторски програми“.\n\n§ 2. \n\nВ чл. 95 се правят следните изменения и допълнения:\n\n1. Създава се нова ал. 2:\n\n„(2) Продължителността на обучението за придобиване на четвърта степен на професионална квалификация по професии от професионално направление „Военно дело и отбрана“ в професионалните колежи се определя от министъра на отбраната.“\n\n2. Алинеи 3 и 4 се изменят така:\n\n„(3) Учебните планове по специалностите от професионално направление „Военно дело“ във военните академии и висшите военни училища се утвърждават от министъра на отбраната съгласувано с министъра на образованието и науката.\n\n(4) Държавните образователни стандарти, националните изпитни програми и учебните планове, по които се провежда обучение в професионалните колежи за придобиване на четвърта степен на професионална квалификация по професии от професионално направление „Военно дело и отбрана“, се утвърждават от министъра на отбраната съгласувано с министъра на образованието и науката.“\n\n3. Създава се ал. 8:\n\n„(8) При провеждане на процедури по валидиране на професионални знания, умения и компетентности при условията и по реда на Закона за професионалното образование и обучение в професионалните колежи не се събират такси.“\n\n§ 3. \n\nВ чл. 96, ал. 1 думите „научни специалности“ се заменят с „докторски програми“.\n\n§ 4. \n\nВ чл. 97 се правят следните изменения:\n\n1. В ал. 3, изречение второ думите „военните висши училища“ се заменят с „висшите военни училища“.\n\n2. В ал. 4 думите „военните академии и висшите военни училища“ се заменят с „военните академии, висшите военни училища и научните организации“.\n\n§ 5. \n\nВ чл. 97а се правят следните изменения:\n\n1. В ал. 1 думите „въз основа на които началниците на военните академии и висшите военни училища, съответно ръководителите на научни организации, издават заповед за състава на научното жури“ се заличават. \n\n2. Алинея 2 се изменя така:\n\n„(2) Преминаването от академична длъжност на същата или на съответна академична длъжност в друга структура на военната академия, висшето военно училище или научната организация може да се извършва без конкурс по решение на съвета на приемащото основно звено, утвърдено от академичния/научния съвет, при условия и по ред, определени в правилниците на военните академии, висшите военни училища или научните организации.“\n\n§ 6. \n\nВ чл. 98 се правят следните изменения и допълнения:\n\n1. Алинея 2 се изменя така:\n\n„(2) Обучаваните във висшите военни училища за придобиване на образователно-квалификационна степен „бакалавър“ в професионално направление „Военно дело“ в редовна форма на обучение за нуждите на Министерството на отбраната и на други ведомства са курсанти.“\n\n2. В ал. 4 след думата „курсантите“ се поставя запетая, добавя се „военнослужещите, обучавани за придобиване на образователно-квалификационна степен „бакалавър“ в професионално направление „Военно дело“ в задочна форма на обучение“ и се поставя запетая.\n\n3. Създава се нова ал. 5:\n\n„(5) Военнослужещите, кандидатстващи за придобиване на образователно-квалификационна степен „бакалавър“/„магистър“ по специалности от професионално направление „Военно дело“ във военните академии и висшите военни училища, не заплащат такси за кандидатстване.“\n\n4. Досегашната ал. 5 става ал. 6 и се изменя така:\n\n„(6) Правата и задълженията на слушателите, курсантите, военнослужещите, обучавани за придобиване на образователно-квалификационна степен „бакалавър“ в професионално направление „Военно дело“ в задочна форма на обучение, и кадетите се определят с правилниците за устройството и дейността на военните академии, висшите военни училища и на професионалните колежи.“\n\n§ 7. \n\nВ чл. 142, ал. 2, т. 1 буква „а“ се изменя така:\n\n„а) стипендии – при условия, по ред и в размери, определени с акт на министъра на отбраната:\n\nаа) за притежавано звание;\n\nбб) за подготовка за изпълнение на военна служба като професия в размер не по-малко от 1,3 от базата за определяне размера на основното месечно възнаграждение за най-ниската длъжност, определяна ежегодно със закона за държавния бюджет на Република България;“.\n\n§ 8. \n\nВ чл. 145 се правят следните изменения:\n\n1. Алинея 1 се изменя така:\n\n„(1) След завършване на обучение за нуждите на Министерството на отбраната, структурите на пряко подчинение на министъра на отбраната и Българската армия с цел повишаване на квалификацията или придобиване на нова квалификация военнослужещите са длъжни да изпълняват военна служба в срок от:\n\n1. десет години – след придобиване на образователно-квалификационна степен „бакалавър“ в професионално направление „Военно дело“ в задочна форма на обучение;\n\n2. пет години – след придобиване на образователно-квалификационна степен „магистър“ в професионално направление „Военно дело“;\n\n3. пет години – след придобиване на образователна и научна степен „доктор“ или на научна степен „доктор на науките“;\n\n4. пет години – след завършване на професионален колеж;\n\n5. пет години – след завършване на курс за професионална квалификация по военно дело;\n\n6. четири години – след придобиване на образователно-квалификационна степен „магистър“ по гражданска специалност;\n\n7. три години – след придобиване на образователно-квалификационна степен „бакалавър“ по гражданска специалност;\n\n8. три години – след придобиване на специалност в системата на здравеопазването;\n\n9. две години – след завършване на квалификационен курс с продължителност, не по-малка от 8 седмици или квалификационен курс, свързан с разходване на финансови средства от Министерството на отбраната на стойност, по-голяма от три минимални работни заплати.“\n\n2. Алинея 3 се отменя.\n\n§ 9. \n\nВ чл. 156 се създава ал. 4:\n\n„(4) Извън случаите по ал. 2 и 3 военнослужещите от Българската армия, които заемат длъжност повече от три години, може да се преназначат в интерес на службата и в съответствие с придобитата от тях квалификация на длъжност в същото или в по-високо длъжностно ниво във военно формирование от Българската армия с дислокация в същото населено място.“\n\n§ 10.\n\n В чл. 157 ал. 1 се изменя така:\n\n„(1) Военнослужещите се атестират с цел осигуряване на кариерното им развитие.“\n\n§ 11.\n\n В чл. 162 се правят следните изменения и допълнения:\n\n1. Досегашният текст става ал. 1.\n\n2. Създава се ал. 2:\n\n„(2) Актовете по ал. 1, т. 3 на военномедицинските органи, съответно на органите по чл. 141, ал. 3, може да бъдат обжалвани по реда на Административнопроцесуалния кодекс, като жалбата не спира изпълнението.“\n\n§ 12.\n\n В чл. 170, ал. 1 навсякъде думите „член 162“ се заменят с „член 162, ал. 1“.\n\n§ 13.\n\n В чл. 202 се правят следните изменения и допълнения:\n\n1. Създава се нова ал. 2:\n\n„(2) По време на отпуските по ал. 1 на военнослужещия се изплаща възнаграждение, както следва:\n\n1. по т. 1 и 3 – според предвиденото в специалните закони;\n\n2. по т. 2 – в размера по чл. 204.“\n\n2. Досегашната ал. 2 става ал. 3 и се изменя така:\n\n„(3) Отпускът по ал. 1 се зачита за служебен стаж и не се включва в другите отпуски, определени с този закон.“\n\n§ 14.\n\n В чл. 203, ал. 3 след думите „на чл. 164“ се добавя „и чл. 167, ал. 1“.\n\n§ 15.\n\n В чл. 226е, ал. 2 думите „чл. 162, т. 2“ се заменят с „чл. 162, ал. 1, т. 2“.\n\n§ 16.\n\n В чл. 226ж ал. 4 се изменя така:\n\n„(4) Пенсионираните военнослужещи и пенсионираните цивилни служители, военноинвалидите, военнопострадалите, ветераните от войните и придр\n\nужаващите ги съпрузи, както и родителите на военнослужещи и цивилни служители, когато последните не могат да се грижат за тях и да пребивават заедно в едно домакинство, може да ползват домовете за пенсионирани военнослужещи, а ветераните от войните и военноинвалидите и придружаващите ги съпрузи – домовете за ветерани и военноинвалиди, при условия и по ред, определени с акт на министъра на отбраната.“\n\n§ 17.\n\n В чл. 260 се правят следните изменения:\n\n1. Алинея 2 се отменя.\n\n2. Алинея 3 се изменя така:\n\n„(3) При виновно неизпълнение на задължението за успешно завършване на обучението в случаите по чл. 145, ал. 1 военнослужещите възстановяват разходите за издръжка и обучение за периода, в който са били обучавани.“\n\n3. В ал. 6 думите „ал. 2“ се заменят с „чл. 260а, ал. 1“.\n\n§ 18.\n\n В глава седма, раздел XII се създава чл. 260а:\n\n„Чл. 260а. (1) Курсантите, отстранени от обучение по реда, определен с правилниците на висшите военни училища, или напуснали по собствено желание по време на обучението, възстановяват разходите за издръжка и обучение по реда, определен в чл. 260, ал. 4 и 6, за периода, в който са били обучавани.\n\n(2) Курсантите, отстранени от обучение поради слаб успех или напуснали по собствено желание, може да бъдат възстановени като курсанти, съответно да бъдат приети повторно по ред, определен в правилниците за устройството и дейността на висшите военни училища и не възстановяват разходите за издръжка и обучение по ал. 1.\n\n(3) При повторно отстраняване от обучение по реда, определен с правилниците на висшите военни училища, или напуснали по собствено желание по време на обучението, курсантите по ал. 2 възстановяват разходите за издръжка и обучение по реда, определен в чл. 260, ал. 4 и 6, за целия период на обучение, в който са били обучавани.\n\n(4) Лицата по ал. 1, обучавани за нуждите на Министерството на отбраната, може да бъдат приети без провеждане на конкурс на военна служба на длъжности, изискващи войнишки (матроски) длъжности, ако отговарят на изискванията за приемане по чл. 141, ал. 1, чл. 182, ал. 1 и чл. 188, по ред, определен в правилника за прилагане на закона.\n\n(5) В случаите по ал. 4 военнослужещите не възстановяват разходите за издръжка и обучение по ал. 1, ако изпълняват договора за военна служба за срок не по-кратък от три години.\n\n(6) Военнослужещите по ал. 5, освободени от военна служба преди изтичането на тригодишния срок на договора за военна служба, дължат възстановяване на разходите за издръжка и обучение по ал. 1, освен ако освобождаването е на основание чл. 162, ал. 1, т. 3 и чл. 164.“\n\n§ 19.\n\n В § 1 от допълнителните разпоредби се създава т. 33а:\n\n„33а. „Пенсиониран цивилен служител“ е лице, което като цивилен служител е придобило най-малко 10 години трудов и/или служебен стаж през последните 20 години в Министерството на отбраната, структурите на пряко подчинение на министъра на отбраната или Българската армия и е упражнило правото си на пенсия за осигурителен стаж и възраст при условията и по реда на Кодекса за социално осигуряване.“\n\nДопълнителна разпоредба\n\n§ 20.\n\n Навсякъде в закона думите „Министерството на транспорта, информационните технологии и съобщенията“, „министърът на транспорта, информационните технологии и съобщенията“, „министъра на транспорта, информационните технологии и съобщенията“ и „министъра на икономиката“ се заменят съответно с „Министерството на транспорта и съобщенията“, „министърът на транспорта и съобщенията“, „министъра на транспорта и съобщенията“ и „министъра на икономиката и индустрията“.\n\nЗаключителни разпоредби\n\n§ 21.\n\n В Кодекса за социално осигуряване (обн., ДВ, бр. 110 от 1999 г.; Решение № 5 на Конституционния съд от 2000 г. – бр. 55 от 2000 г.; изм., бр. 64 от 2000 г., бр. 1, 35 и 41 от 2001 г., бр. 1, 10, 45, 74, 112, 119 и 120 от 2002 г., бр. 8, 42, 67, 95, 112 и 114 от 2003 г., бр. 12, 21, 38, 52, 53, 69, 70, 112 и 115 от 2004 г., бр. 38, 39, 76, 102, 103, 104 и 105 от 2005 г., бр. 17, 30, 34, 56, 57, 59 и 68 от 2006 г.; попр., бр. 76 от 2006 г.; изм., бр. 80, 82, 95, 102 и 105 от 2006 г., бр. 41, 52, 53, 64, 77, 97, 100, 109 и 113 от 2007 г., бр. 33, 43, 67, 69, 89, 102 и 109 от 2008 г., бр. 23, 25, 35, 41, 42, 93, 95, 99 и 103 от 2009 г., бр. 16, 19, 43, 49, 58, 59, 88, 97, 98 и 100 от 2010 г.; Решение № 7 на Конституционния съд от 2011 г. – бр. 45 от 2011 г.; изм., бр. 60, 77 и 100 от 2011 г., бр. 7, 21, 38, 40, 44, 58, 81, 89, 94 и 99 от 2012 г., бр. 15, 20, 70, 98, 104, 106, 109 и 111 от 2013 г., бр. 1, 18, 27, 35, 53 и 107 от 2014 г., бр. 12, 14, 22, 54, 61, 79, 95, 98 и 102 от 2015 г., бр. 62, 95, 98 и 105 от 2016 г., бр. 62, 92, 99 и 103 от 2017 г., бр. 7 и 15 от 2018 г.; попр., бр. 16 от 2018 г.; изм., бр. 17, 30, 46, 53, 64, 77, 88, 98, 102 и 105 от 2018 г., бр. 12, 35, 83, 94 и 99 от 2019 г., бр. 26, 28, 51, 64, 69, 103 и 109 от 2020 г., бр. 12, 19, 21 и 77 от 2021 г., бр. 16, 18, 25, 51, 58 и 62 от 2022 г. и бр. 8, 53, 66, 84 и 85 от 2023 г.) се правят следните изменения:\n\n1. В чл. 54б, ал. 3 думите „чл. 162, т. 1 и 6“ се заменят с „чл. 162, ал. 1, т. 1 и 6“.\n\n2. В чл. 287, ал. 2 думите „чл. 162, т. 1 и 6“ се заменят с „чл. 162, ал. 1, т. 1 и 6“.\n\n§ 22.\n\n Законът влиза в сила от деня на обнародването му в „Държавен вестник“.\n\nЗаконът е приет от 49-ото Народно събрание на 21 декември 2023 г. и е подпечатан с официалния печат на Народното събрание.\n\nПредседател на Народното събрание: \nРосен Желязков\n\n9101",
  "textLength": 13511,
  "scrapedAt": "2026-01-11T03:07:30.022Z",
  "isComplete": true,
  "error": null,
  "retryCount": 0
}