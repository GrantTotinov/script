{
  "title": "05/12/2014 Закон за изменение и допълнение на Закона за хазарта",
  "date": "",
  "link": "https://www.parliament.bg/bg/laws/ID/15074",
  "lawId": "15074",
  "actualTitle": "Закони",
  "metadata": [],
  "fullText": "ЗАКОН\n\nза изменение и допълнение на Закона за хазарта \n\n(обн., ДВ, бр. 26 от 2012 г.; изм., бр. 54, 82 и 94 от 2012 г., бр. 68 от 2013 г. и бр. 1 от 2014 г.)\n\n§ 1. \n\nЧлен 10а се изменя така:\n\n„Вноски за социално отговорно поведение\n\nЧл. 10а. (1) Организаторите на хазартни игри са длъжни да правят годишни вноски за социално отговорно поведение в размер, както следва:\n\n1. за организатори на онлайн залагания – 50 000 лв.;\n\n2. за организатори на игри в игрално казино – 10 000 лв.;\n\n3. за всички останали организатори на хазартни игри – 5000 лв. \n\n(2) Приходите от годишни вноски по ал. 1 постъпват по бюджета на Държавната комисия по хазарта.\n\n(3) Вноските по ал. 1 се внасят в срок до 31 март на текущата година, а организаторите на хазартни игри, получили лиценз след тази дата, внасят годишните вноски в 30-дневен срок от датата на получаване на лиценза. За невнесените в срок вноски се дължи лихва в размер на законната лихва. \n\n(4) По бюджета на Държавната комисия по хазарта се предвиждат и разходват средства за финансиране на одобрени проекти на юридически лица с нестопанска цел, определени за осъществяване на общественополезна дейност, за дейности за:\n\n1. предпазване на младите хора от хазарт;\n\n2. превенция и лечение на хазартна зависимост;\n\n3. провеждане на социално отговорна реклама и маркетинг. \n\n(5) По предложение на министъра на здравеопазването, министъра на младежта и спорта и министъра на финансите Министерският съвет приема наредба, с която определя:\n\n1. условията, реда и начина за разходване на средствата по ал. 4;\n\n2. условията, реда и начина за набиране, оценка и подбор на проектни предложения за дейности по ал. 4;\n\n3. изискванията към дейността и отчетността на лицата с одобрени за финансиране проекти за дейности по ал. 4;\n\n4. условията и реда за контрол върху изпълнението на проектите, финансирани със средствата по ал. 4.“\n\n§ 2. \n\nВ чл. 18, ал. 1 думите „министъра на икономиката и енергетиката“ се заменят с „министъра на икономиката“.\n\n§ 3. \n\nВ чл. 22, ал. 1, т. 10 след думите „към сървър“ се добавя „на Комисията и“.\n\n§ 4. \n\nВ чл. 30 се правят следните изменения и допълнения:\n\n1. Алинея 1 се изменя така:\n\n„(1) За разглеждане на документи по подадени искания за издаване на лицензи или за извършване на промени по издадени лицензи, за издаване на лицензи по този закон, с изключение на лицензи за онлайн залагания, за издаване на удостоверения с вписани промени по издадени лицензи, както и за извършване на други административни услуги, се събират държавни такси по тарифа, приета от Министерския съвет по предложение на министъра на финансите.“\n\n2. В ал. 2 след думите „подадени искания“ се добавя „за издаване на лицензи или за извършване на промени по издадени лицензи“.\n\n3. В ал. 3 след думите „хазартни игри –“ се добавя „традиционна лотария, томбола, моментна лотария“, а след думата „лото“ се добавя „бинго, кено и техните разновидности“.\n\n4. Алинея 5 се изменя така:\n\n„(5) За хазартните игри, които се облагат с алтернативен данък по Закона за корпоративното подоходно облагане, се събират само таксите по ал. 1.“\n\n§ 5. \n\nВ чл. 41 се правят следните изменения:\n\n1. Алинея 2 се изменя така:\n\n„(2) Хазартните игри по ал. 1, с изключение на томболата и моментната лотарийна игра, може да се организират и онлайн – пряко чрез интернет или чрез други електронни съобщителни средства: мобилни и стационарни апарати, радио, телевизия, сателити и други средства.“\n\n2. Алинея 3 се отменя.\n\n§ 6. \n\nВ чл. 44, ал. 2 думите „министъра на инвестиционното проектиране“ се заменят с „министъра на регионалното развитие и благоустройството“.\n\n§ 7. \n\nВ чл. 47д думите „ал. 3“ се заменят с „ал. 4“.\n\n§ 8. \n\nВ чл. 55, ал. 4 след думите „към сървър“ се добавя „на Комисията и“.\n\n§ 9. \n\nВ чл. 57 се правят следните изменения и допълнения:\n\n1. В ал. 3 думите „заверена от съответната приходна администрация в потвърждение на платения данък“ се заличават.\n\n2. В ал. 5 след думите „към сървър“ се добавя „на Комисията и“.\n\n§ 10.\n\n В чл. 60, ал. 5 след думите „към сървър“ се добавя „на Комисията и“. \n\n§ 11.\n\n В чл. 62, ал. 3 след думите „към сървър“ се добавя „на Комисията и“. \n\n§ 12.\n\n В чл. 85, ал. 1 се създава т. 14:\n\n„14. когато организаторът на хазартни игри не плати в срок годишната вноска по чл. 10а.“\n\n§ 13.\n\n В чл. 92 ал. 3 се изменя така: \n\n„(3) Неплатените в срок годишни вноски за социално отговорно поведение, държавни такси и лихви за забава подлежат на принудително изпълнение от публичен изпълнител по реда на Данъчно-осигурителния процесуален кодекс. Актът за установяване на вземанията се издава от председателя на Комисията.“ \n\n§ 14.\n\n В чл. 105 се създава ал. 3:\n\n„(3) На организатор на хазартни игри, който наруши чл. 10, ал. 1, се налага имуществена санкция в размер от 3000 до 5000 лв.“\n\n§ 15.\n\n В § 1, т. 12 от допълнителната разпоредба след думите „към сървър“ се добавя „на Комисията и“.\n\nЗаключителни разпоредби\n\n§ 16.\n\n До 28 февруари 2015 г. Министерският съвет разработва концепция за облагането на хазартните игри, придружена с оценка за въздействието, и внася в Народното събрание необходимите законодателни промени.\n\n§ 17.\n\n Законът влиза в сила от 1 януари 2015 г.\n\nЗаконът е приет от 43-то Народно събрание на 5 декември 2014 г. и е подпечатан с официалния печат на Народното събрание.\n\nПредседател на Народното събрание: \nЦецка Цачева\n\n8672",
  "textLength": 5309,
  "scrapedAt": "2026-01-11T03:44:03.309Z",
  "isComplete": true,
  "error": null,
  "retryCount": 0
}