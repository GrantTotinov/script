{
  "title": "31/01/2023 Закон за изменение и допълнение на Закона за ратифициране на Протокола за предварително изпълнение на Споразумението относно Единния патентен съд",
  "date": "",
  "link": "https://www.parliament.bg/bg/laws/ID/164502",
  "lawId": "164502",
  "actualTitle": "Закони",
  "metadata": [],
  "fullText": "ЗАКОН\n\nза изменение и допълнение на Закона за ратифициране на Протокола за предварително изпълнение на Споразумението относно Единния патентен съд \n\n(ДВ, бр. 50 от 2018 г.)\n\n§ 1. \n\nДосегашният текст на член единствен става член 1.\n\n§ 2. \n\nСъздава се чл. 2: \n\n„Чл. 2. Във връзка с влизането в сила на Протокола по чл. 1, считано от 19 януари 2022 г., Република България със Съвместно изявление заедно с Белгия, Дания, Германия, Естония, Франция, Италия, Люксембург, Нидерландия, Австрия, Словения, Финландия и Швеция се съгласява да тълкува чл. 3 от същия, както следва:\n\nЧлен 3 от Протокола за предварително изпълнение към Споразумението за Единния патентен съд има за цел да отрази чл. 89 от Споразумението за Единния патентен съд. Това означава, че посочването на Германия, Франция и Обединеното кралство се отнася до трите държави – членки на Европейския съюз, чиято ратификация е необходима за влизането в сила на Споразумението съгласно чл. 89, т.е. трите държави членки, в които е породил действие най-голям брой европейски патенти през годината, предшестваща годината на Споразумението. Тъй като Обединеното кралство вече не е държава – членка на Европейския съюз, държавата членка след Германия и Франция, в която е породил действие най-голям брой европейски патенти през 2012 г., е Италия.“\n\nЗаключителна разпоредба\n\n§ 3. \n\nЗаконът влиза в сила от деня на обнародването му в „Държавен вестник“.\n\nЗаконът е приет от 48-ото Народно събрание на 31 януари 2023 г. и е подпечатан с официалния печат на Народното събрание.\n\nПредседател на Народното събрание: \nВежди Рашидов\n\n623",
  "textLength": 1581,
  "scrapedAt": "2026-01-11T03:26:32.231Z",
  "isComplete": true,
  "error": null,
  "retryCount": 0
}