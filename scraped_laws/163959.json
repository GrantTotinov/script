{
  "title": "21/04/2022 Закон за изменение и допълнение на Закона за предучилищното и училищното образование",
  "date": "",
  "link": "https://www.parliament.bg/bg/laws/ID/163959",
  "lawId": "163959",
  "actualTitle": "Закони",
  "metadata": [],
  "fullText": "ЗАКОН\n\nза изменение и допълнение на Закона за предучилищното и училищното образование \n\n(обн., ДВ, бр. 79 от 2015 г.; изм., бр. 98 и 105 от 2016 г., бр. 58 и 99 от 2017 г., бр. 24, 92 и 108 от 2018 г., бр. 24, 42, 100 и 101 от 2019 г., бр. 17 и 82 от 2020 г., бр. 17 от 2022 г.)\n\n§ 1. \n\nВ чл. 11 се правят следните допълнения:\n\n1. В ал. 2 накрая се добавя „и се забранява осъществяването на политическа и партийна дейност“.\n\n2. Създава се ал. 3:\n\n„(3) В системата на предучилищното и училищното образование идеологии, доктрини и системи от възгледи и идеи се изучават за постигане на целите по чл. 5, за формиране на национално самочувствие, патриотичен дух и родолюбие у децата и учениците и при спазване на държавните образователни стандарти и на учебните програми.“\n\n§ 2. \n\nВ чл. 28 се създава ал. 5:\n\n„(5) Принципът на автономията не може да се нарушава чрез осъществяване на политическа и партийна дейност в детските градини, училищата и центровете за подкрепа за личностно развитие.“\n\n§ 3. \n\nВ чл. 217, ал. 5 след думите „Кодекса на труда“ се добавя „и на наредба, издадена от министъра на образованието и науката, съгласувано с министъра на младежта и спорта и с министъра на културата“.\n\n§ 4. \n\nВ чл. 219 се правят следните допълнения:\n\n1. В ал. 2 се създава т. 5:\n\n„5. при изпълнение на своите функции съгласно действащото законодателство да са политически и партийно неутрални, да не налагат идеологически и политически убеждения, да не оказват политическо или партийно въздействие върху участниците в образователния процес и да не използват служебни ресурси за политически или партийни цели.“\n\n2. Създава се ал. 7:\n\n„(7) Разпоредбата на ал. 2, т. 5 се прилага и за лицата, заемащи всички останали длъжности в институциите от системата на предучилищното и училищното образование.“ \n\n§ 5. \n\nВ чл. 254 се правят следните допълнения:\n\n1. В ал. 2 след думата „своите“ се добавя „функции и“. \n\n2. Създава се ал. 4: \n\n„(4) Началникът на регионално управление на образованието при изпълнение на своите функции съгласно действащото законодателство не може да осъществява политическа и партийна дейност и е длъжен да е политически неутрален. Началникът на регионално управление на образованието не може да използва служебното си положение за оказване на политическо или партийно въздействие върху институциите и участниците в образователния процес и да използва служебни ресурси за политически или партийни цели.“\n\n§ 6. \n\nВ чл. 255 се създава ал. 5:\n\n„(5) Служител в регионално управление на образованието при изпълнение на своите функции съгласно действащото законодателство не може да осъществява политическа и партийна дейност и е длъжен да е политически неутрален. Служителят не може да използва служебното си положение за оказване на политическо или партийно въздействие върху институциите и участниците в образователния процес и да използва служебни ресурси за политически или партийни цели.“\n\n§ 7. \n\nВ § 1 от допълнителните разпоредби се правят следните изменения и допълнения:\n\n1. Създават се нови т. 21 и 22:\n\n„21. „Партийна дейност“ е всяка дейност, извършвана от името и/или за сметка на политическа партия, регистрирана при условията и по реда на Закона за политическите партии, или на коалиция или инициативен комитет, регистрирани за участие в избори при условията и по реда на Изборния кодекс, или на лица, които си поставят политически цели и извършват политическа дейност, присъщи само на политическите партии.\n\n22. „Политическа дейност“ е целенасочена дейност за придобиване на държавна власт или оказване на влияние за нейното преразпределение, включително и чрез пропагандна и агитационна дейност с политически цели в полза или във вреда на политически партии, движения или коалиции, както и на кандидати за изборни длъжности.“\n\n2. Досегашните т. 21, 22, 23, 24, 25, 26, 27, 28, 29, 30, 31, 32, 33, 34 и 35 стават съответно т. 23, 24, 25, 26, 27, 28, 29, 30, 31, 32, 33, 34, 35, 36 и 37. \n\nЗаконът е приет от 47-ото Народно събрание на 21 април 2022 г. и е подпечатан с официалния печат на Народното събрание.\n\nПредседател на Народното събрание: \nНикола Минчев\n\n2599",
  "textLength": 4087,
  "scrapedAt": "2026-01-11T03:22:28.759Z",
  "isComplete": true,
  "error": null,
  "retryCount": 0
}