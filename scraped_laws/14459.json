{
  "title": "01/08/2013 Закон за изменение и допълнение на Наказателно-процесуалния кодекс",
  "date": "",
  "link": "https://www.parliament.bg/bg/laws/ID/14459",
  "lawId": "14459",
  "actualTitle": "Закони",
  "metadata": [],
  "fullText": "ЗАКОН\n\nза изменение и допълнение на Наказателно-процесуалния кодекс \n\n(обн., ДВ, бр. 86 от 2005 г.; изм., бр. 46 и 109 от 2007 г., бр. 69 и 109 от 2008 г., бр. 12, 27, 32 и 33 от 2009 г., бр. 15, 32 и 101 от 2010 г., бр. 13, 33, 60, 61 и 93 от 2011 г.; Решение № 10 на Конституционния съд от 2011 г. – бр. 93 от 2011 г.; изм., бр. 19, 20, 25 и 60 от 2012 г., бр. 17 и 52 от 2013 г.)\n\n§ 1. \n\nВ чл. 63, ал. 4 думите „една година“ се заменят с „осем месеца“, а думите „две години“ се заменят с „една година и шест месеца“.\n\n§ 2. \n\nВ чл. 234, ал. 8 думите „две години“ се заменят с „една година и шест месеца“, а думите „една година“ се заменят с „осем месеца“.\n\n§ 3. \n\nВ чл. 243, ал. 9 се създават изречения второ и трето: „Отмяната може да се извърши в срок до две години, когато производството е образувано за тежко престъпление, и в срок до една година – в останалите случаи, от издаването на постановлението за прекратяване на наказателното производство. В изключителни случаи главният прокурор може да отмени постановлението за прекратяване на наказателното производство и след изтичането на този срок.“\n\n§ 4. \n\nВ чл. 334, т. 4 накрая се поставя запетая и се добавя „както и когато първоинстанционният съд не е упражнил правомощието си по чл. 369, ал. 4“.\n\n§ 5. \n\nСъздава се нова глава двадесет и шеста с нови чл. 368 и 369:\n\n„Глава двадесет и шеста\n\nРАЗГЛЕЖДАНЕ НА ДЕЛОТО В СЪДА ПО ИСКАНЕ НА ОБВИНЯЕМИЯ\n\nИскане на обвиняемия до съда\n\nЧл. 368. (1) Ако в досъдебното производство от привличането на определено лице като обвиняем за тежко престъпление са изтекли повече от две години и повече от една година в останалите случаи, обвиняемият може да поиска делото да бъде разгледано от съда, освен когато привличането е за тежко умишлено престъпление, с което е причинена смърт. В тези срокове не се включва времето, през което делото е било в съда или е било спряно на основание чл. 25.\n\n(2) В случаите на ал. 1 обвиняемият подава молба до съответния първоинстанционен съд, който незабавно изисква делото.\n\nРазглеждане на делото\n\nЧл. 369. (1) Съдът се произнася по молбата еднолично в седемдневен срок и когато установи основанията по чл. 368, ал. 1, връща делото на прокурора, като му дава възможност в тримесечен срок да го внесе за разглеждане в съда с обвинителен акт, с предложение за освобождаване на обвиняемия от наказателна отговорност с налагане на административно наказание или със споразумение за решаване на делото, или да прекрати наказателното производство, като уведоми за това съда. В тримесечния срок не се включва срокът по чл. 242, ал. 3.\n\n(2) Ако до изтичане на тримесечния срок прокурорът не осъществи правомощията си по ал. 1 или съдът не одобри споразумението за решаване на делото, съдът изисква делото и прекратява наказателното производство срещу обвиняемия еднолично в закрито заседание с определение. След постановяване на определението наказателното производство продължава по отношение на съучастниците, както и по отношение на другите престъпления, за които лицето е привлечено като обвиняем.\n\n(3) Когато прокурорът осъществи правомощията си по ал. 1, но на досъдебното производство са допуснати съществени нарушения на процесуалните правила, съдът еднолично в закрито заседание прекратява съдебното производство и връща делото на прокурора за отстраняване на нарушенията и внасяне на делото в съда в едномесечен срок.\n\n(4) Ако в срока по ал. 3 прокурорът не внесе делото за разглеждане в съда или съществените нарушения на процесуалните правила не са отстранени, или са допуснати нови, съдът еднолично в закрито заседание прекратява наказателното производство срещу обвиняемия с определение.\n\n(5) Актовете на съда по ал. 2 и 4 са окончателни.“\n\n§ 6. \n\nВ чл. 405, ал. 1 се създава т. 3:\n\n„3. с фактическа и правна сложност, възложени им от административния ръководител на съответната военно-окръжна прокуратура.“\n\n§ 7. \n\nВ чл. 419 се създава нова ал. 2:\n\n„(2) Определенията на съда по чл. 369, ал. 5 подлежат на проверка по реда на тази глава на основание чл. 422, ал. 1, т. 1 – 3, както и при допуснати съществени нарушения на процесуалните правила.“\n\nЗаконът е приет от 42-то Народно събрание на 1 август 2013 г. и е подпечатан с официалния печат на Народното събрание.\n\nПредседател на Народното събрание: \nМихаил Миков\n\n6225",
  "textLength": 4259,
  "scrapedAt": "2026-01-11T03:27:41.341Z",
  "isComplete": true,
  "error": null,
  "retryCount": 0
}