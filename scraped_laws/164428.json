{
  "title": "16/12/2022 Закон за изменение и допълнение на Закона за правната помощ",
  "date": "",
  "link": "https://www.parliament.bg/bg/laws/ID/164428",
  "lawId": "164428",
  "actualTitle": "Закони",
  "metadata": [],
  "fullText": "ЗАКОН\n\nза изменение и допълнение на Закона за правната помощ\n\n \n\n(обн., ДВ, бр. 79 от 2005 г.; изм., бр. 105 от 2005 г., бр. 17 и 30 от 2006 г., бр. 42 от 2009 г., бр. 32, 97 и 99 от 2010 г., бр. 9, 82 и 99 от 2011 г., бр. 82 от 2012 г., бр. 15 и 28 от 2013 г., бр. 53 от 2014 г., бр. 97 от 2016 г., бр. 13 и 63 от 2017 г., бр. 7, 56, 77 и 92 от 2018 г. и бр. 24 и 101 от 2019 г.)\n\n§ 1. \n\nВ чл. 1 накрая се поставя запетая и се добавя „както и при извънсъдебни процедури“.\n\n§ 2. \n\nВ чл. 13, т. 4 думите „ал. 6“ се заменят с „ал. 7“.\n\n§ 3. \n\nВ чл. 16 числото „120“ се заменя с „240“.\n\n§ 4. \n\nВ чл. 19 накрая се добавя „в размер 20 на сто от сумата, изплатена на адвокатите от съответната адвокатска колегия за предходното тримесечие“.\n\n§ 5. \n\nВ чл. 20 ал. 1 и 2 се изменят така:\n\n„(1) Националното бюро за правна помощ взаимодейства с Висшия адвокатски съвет, с адвокатските съвети, с органите на съдебната власт и на Министерството на вътрешните работи, с Министерството на финансите и с Министерството на правосъдието, с Държавната агенция за бежанците, с Държавна агенция „Национална сигурност“ и с други държавни и общински органи във връзка с предоставянето на правната помощ.\n\n(2) При осъществяване на правомощията си НБПП може да изисква устна и писмена информация, свързана с предоставянето на правна помощ, от адвокатите, от адвокатските колегии, от органите на съдебната власт и на Министерството на вътрешните работи, от Националната агенция за приходите, от Националния осигурителен институт, от Агенцията за социално подпомагане, от Държавната агенция за бежанците и от други държавни и общински органи, които са длъжни да я предоставят незабавно и безплатно. Предоставянето на информацията не може да бъде отказано или ограничено по съображения за служебна, банкова, търговска или професионална тайна или че същата представлява данъчна и осигурителна информация или защитена лична информация.“\n\n§ 6. \n\nВ чл. 21 т. 1 – 3 се изменят така:\n\n„1. консултация и/или подготовка на документи с оглед на постигане на споразумение преди започване на съдопроизводството или за завеждане на дело, за започване или провеждане на производство за издаване на индивидуален административен акт и/или неговото оспорване по административен ред, включително консултация и/или подготовка на документи по глава пета „а“, раздел ІІ;\n\n2. процесуално представителство;\n\n3. представителство в извънсъдебни процедури;“.\n\n§ 7. \n\nВ чл. 22 се правят следните изменения и допълнения:\n\n1. В ал. 1:\n\nа) в текста преди т. 1 числото „2“ се заменя с „3“;\n\nб) точка 6 се изменя така:\n\n„6. лица по чл. 143 и 144 от Семейния кодекс, на лица, ненавършили 21 години, както и на лица, навършили 21 години, по задължения за издръжка, възникнали преди навършване на 21-годишна възраст, в съответствие с Регламент (ЕО) № 4 от 2009 г. на Съвета от 18 декември 2008 г. относно компетентността, приложимото право, признаването и изпълнението на съдебни решения и сътрудничеството по въпроси, свързани със задължения за издръжка (ОВ, L 7/1 от 10 януари 2009 г.) и Конвенцията за международното събиране на издръжка на деца и на други членове на семейството (ОВ, L 192/51 от 22 юли 2011 г.);“\n\nв) точка 8 се изменя така:\n\n„8. лица, търсещи или получили международна закрила или ползващи се от временна закрила по реда на Закона за убежището и бежанците, за които предоставянето на правна помощ не се дължи на друго правно основание;“\n\nг) създават се т. 11 и 12:\n\n„11. лица, чието запрещение се иска, както и на лица, поставени под запрещение;\n\n12. лица с увреждания, получaващи месечна подкрепа съгласно Закона за хората с увреждания, чийто месечен доход не е достатъчен, за да упълномощят адвокат.“\n\n2. Създава се нова ал. 2:\n\n„(2) В случаите по ал. 1, т. 7, 9, 10 и 12 НБПП формира преценката си за предоставяне на правна помощ, като взема предвид обстоятелствата по чл. 23, ал. 3, установени с документи от съответните компетентни органи, и съобразно определения за страната размер на линията за бедност.“\n\n3. Досегашната ал. 2 става ал. 3 и в нея думите „със съдебни решения или“ се заличават.\n\n4. Досегашната ал. 3 става ал. 4.\n\n5. Досегашната ал. 4 става ал. 5 и се изменя така:\n\n„(5) В случаите, когато правната помощ се предоставя от НБПП, информацията по ал. 2 и 3 се събира служебно, като бюрото се снабдява с необходимите документи от съответните компетентни органи по електронен път. Кандидатът за правна помощ удостоверява с документ доходите си или изразява съгласие информацията за тях да бъде изискана служебно от компетентните органи.“\n\n§ 8. \n\nВ чл. 23 се правят следните изменения и допълнения:\n\n1. В ал. 1 думите „чл. 21, т. 3“ се заменят с „чл. 21, т. 2“.\n\n2. В ал. 2 се създава изречение второ: „В тези случаи лицето не дължи възстановяване на разноските за предоставената правна помощ.“\n\n§ 9. \n\nВ глава трета се създават чл. 24а и 24б:\n\n„Чл. 24а. (1) Правната помощ се прекратява:\n\n1. при промяна в обстоятелствата, поради които е предоставена;\n\n2. при смърт на физическото лице, на което е предоставена;\n\n3. при злоупотреба с правото на правна помощ, освен в случаите по чл. 23, ал. 1.\n\n(2) Органът по чл. 25, ал. 1 или 2 служебно или по искане на адвокатския съвет, на страна в производството или на назначения адвокат постановява прекратяване на предоставената правна помощ, считано от момента на установяване на някое от обстоятелствата по ал. 1.\n\nЧл. 24б. (1) Органът по чл. 25, ал. 1 или 2 служебно или по искане на адвокатския съвет, на страна в производството или на назначения адвокат лишава страната от правна помощ изцяло или частично, ако се установи, че условията за нейното предоставяне не са съществували изобщо или отчасти.\n\n(2) В случая по ал. 1 страната е длъжна да внесе или да върне всички суми, от плащането на които е била неоснователно освободена, както и да заплати определеното възнаграждение на назначения й служебен адвокат.“\n\n§ 10.\n\n В чл. 25 се правят следните изменения и допълнения:\n\n1. В ал. 1, изречение първо думите „чл. 21, т. 3 и 4“ се заменят с „чл. 21, т. 2 и 4“ и накрая се добавя „освен в случаите по чл. 23, ал. 2“.\n\n2. В ал. 2 изречение първо се изменя така: „В случаите по чл. 21, т. 1 и 3 решението за предоставяне на правна помощ се взема от председателя на НБПП в 14-дневен срок от предоставянето на документите от съответния компетентен орган, а за лица, пострадали от домашно насилие – в срок до три работни дни от постъпване на заявлението.“\n\n3. Алинея 3 се изменя така:\n\n„(3) Когато е предоставена правна помощ чрез консултация в регионален център за консултиране, лицето може да кандидатства пред НБПП за правна помощ за подготовка на документи за образуване на дело и процесуално представителство и/или представителство в извънсъдебни процедури. Решението се взема от председателя на НБПП в 14-дневен срок от получаването на документите от съответния адвокатски съвет. Отказът за предоставяне на правна помощ се мотивира и подлежи на обжалване, като за обжалването се прилага ал. 2.“\n\n4. В ал. 4, т. 5 думите „чл. 21, т. 3“ се заменят с „чл. 21, т. 2“.\n\n5. Създава се ал. 7:\n\n„(7) Предоставената правна помощ за процесуално представителство обхваща и участие на назначения адвокат в провеждане на процедура по медиация по време на съдебното производство.“\n\n§ 11.\n\n В чл. 26 се правят следните изменения и допълнения:\n\n1. Алинея 5 се изменя така:\n\n„(5) Назначеният адвокат може да бъде заменен по искане на органа по чл. 25, ал. 1 или 2 по реда, по който е назначен. Замяната може да се извърши служебно от органа по чл. 25, ал. 1 или 2, по искане на адвокатския съвет, на страната в производството или на назначения адвокат.“\n\n2. Създава се ал. 6:\n\n„(6) Органът по чл. 25, ал. 1 или 2 освобождава назначения адвокат със съответния акт при:\n\n1. упълномощаване на адвокат от представляваното лице;\n\n2. отписване от адвокатската колегия или от Националния регистър за правна помощ;\n\n3. противоречия с представлявания, водещи до невъзможност да изпълнява задълженията си;\n\n4. трайна фактическа невъзможност да изпълнява задълженията си, за което уведомява своевременно съответния орган и лицето, на което предоставя правна помощ;\n\n5. отказ на представляваното лице от назначения му адвокат, за което уведомява съответния адвокатски съвет.“\n\n§ 12.\n\n В чл. 30, ал. 1 след думата „съвет“ се добавя „чрез Единната електронна система за правна помощ“.\n\n§ 13.\n\n В чл. 30и се правят следните изменения и допълнения:\n\n1. Досегашният текст става ал. 1.\n\n2. Създава се ал. 2:\n\n„(2) За нуждите на регионалните центрове за консултиране съответните адвокатски колегии може да ползват безвъзмездно недвижими имоти – държавна или общинска собственост, по реда на Закона за държавната собственост и Закона за общинската собственост.“\n\n§ 14.\n\n Параграф 1 от допълнителните разпоредби се изменя така:\n\n„§ 1. По смисъла на този закон:\n\n1. „Системно нарушение“ е извършването на три или повече нарушения.\n\n2. „Представителство в извънсъдебни процедури“ е представителство в административнонаказателни производства, в производството по издаване на индивидуален административен акт, в производството по оспорване на индивидуален административен акт по административен ред, в производство пред арбитраж и в процедура по медиация.\n\n3. „Злоупотреба с право на правна помощ“ е налице:\n\nа) когато лице, на което е допусната правна помощ, е поискало замяна на адвокат три и повече пъти в едно и също производство, без да са налице уважителни причини;\n\nб) при всяко друго недобросъвестно упражняване на правото на правна помощ, извършено в противоречие с целта на закона и правата и законните интереси на страните в производството.“\n\nЗаключителни разпоредби\n\n§ 15.\n\n В Гражданския процесуален кодекс (обн., ДВ, бр. 59 от 2007 г.; изм., бр. 50 от 2008 г.; Решение № 3 на Конституционния съд от 2008 г. – бр. 63 от 2008 г.; изм., бр. 69 от 2008 г., бр. 12, 19, 32 и 42 от 2009 г.; Решение № 4 на Конституционния съд от 2009 г. – бр. 47 от 2009 г.; изм., бр. 82 от 2009 г., бр. 13 и 100 от 2010 г.; Решение № 15 на Конституционния съд от 2010 г. – бр. 5 от 2011 г.; изм., бр. 45, 49 и 99 от 2012 г., бр. 15 и 66 от 2013 г., бр. 53 и 98 от 2014 г., бр. 50 от 2015 г., бр. 15 и 43 от 2016 г., бр. 8, 13, 63, 86, 96 и 102 от 2017 г., бр. 42 и 65 от 2018 г., бр. 38, 83, 98 и 100 от 2019 г., бр. 68, 98 и 110 от 2020 г., бр. 9 и 15 от 2021 г. и бр. 15 и 62 от 2022 г.) се правят следните изменения и допълнения:\n\n1. В чл. 78 ал. 7 се изменя така:\n\n„(7) Когато делото е решено в полза на лице, на което е предоставена правна помощ, изплатеното адвокатско възнаграждение се присъжда в полза на Националното бюро за правна помощ съразмерно с уважената или отхвърлената част от иска. Когато делото не е решено в негова полза, лицето, на което е предоставена правна помощ по чл. 23, ал. 2 от Закона за правната помощ, дължи разноски съразмерно с уважената или отхвърлената част от иска, с изключение на разноските за предоставената му правна помощ.“\n\n2. В чл. 83, ал. 1 се създава т. 6:\n\n„6. от страна, на която по делото е предоставена правна помощ при условията на чл. 23, ал. 2 от Закона за правната помощ.“\n\n3. В чл. 96, ал. 1 се създава т. 3:\n\n„3. при злоупотреба с правото на правна помощ, освен в случаите, когато по силата на закон задължително се предвижда представителство.“\n\n§ 16.\n\n В Административнопроцесуалния кодекс (обн., ДВ, бр. 30 от 2006 г.; изм., бр. 59 и 64 от 2007 г., бр. 94 от 2008 г., бр. 35 от 2009 г., бр. 100 от 2010 г., бр. 39 от 2011 г., бр. 77 от 2012 г., бр. 104 от 2013 г., бр. 27 от 2014 г., бр. 74 от 2016 г., бр. 13, 58, 63, 85 и 103 от 2017 г., бр. 42, 65 и 77 от 2018 г.; Решение № 5 на Конституционния съд от 2019 г. – бр. 36 от 2019 г.; изм., бр. 94 от 2019 г., бр. 44 и 98 от 2020 г. и бр. 9 и 15 от 2021 г.) в чл. 227а, ал. 2 в текста преди т. 1 след думата „протест“ се добавя „от страна, на която по делото е предоставена правна помощ при условията на чл. 23, ал. 2 от Закона за правната помощ“ и се поставя запетая.\n\nЗаконът е приет от 48-ото Народно събрание на 16 декември 2022 г. и е подпечатан с официалния печат на Народното събрание.\n\nПредседател на Народното събрание: \nВежди Рашидов\n\n8107",
  "textLength": 12033,
  "scrapedAt": "2026-01-11T03:09:28.638Z",
  "isComplete": true,
  "error": null,
  "retryCount": 0
}