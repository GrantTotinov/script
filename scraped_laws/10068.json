{
  "title": "09/02/2011 Закон за ограничаване на плащанията в брой",
  "date": "",
  "link": "https://www.parliament.bg/bg/laws/ID/10068",
  "lawId": "10068",
  "actualTitle": "Закони",
  "metadata": [],
  "fullText": "ЗАКОН\n\nза ограничаване на плащанията в брой\n\nГлава първа\n\nПРЕДМЕТ И ИЗКЛЮЧЕНИЯ  ОТ ПРИЛОЖНОТО ПОЛЕ\n\nЧл. 1.\n\n Със закона се уреждат ограниченията при плащанията в брой на територията на страната. \n\nЧл. 2. \n\nЗаконът не се прилага при:\n\n1. тегленето и внасянето на пари в брой от/в собствени платежни сметки;\n\n2. тегленето и внасянето на пари в брой от/в сметки на недееспособни и ограничено дееспособни лица, на съпрузи и роднини по права линия;\n\n3. сделките с чуждестранна валута в наличност по занятие;\n\n4. операциите с банкноти и монети, страна по които е Българската народна банка;\n\n5. замяната от банки на повредени български банкноти и монети;\n\n6. изплащането на трудови възнаграждения по смисъла на Кодекса на труда.\n\nГлава втора \n\nОГРАНИЧЕНИЯ ПРИ ПЛАЩАНИЯТА  В БРОЙ\n\nЧл. 3.\n\n (1) Плащанията на територията на страната се извършват само чрез превод или внасяне по платежна сметка, когато са:\n\n1. на стойност, равна на или надвишаваща 15 000 лв.; \n\n2. на стойност под 15 000 лв., представляваща част от парична престация по договор, чиято стойност е равна на или надвишава 15 000 лв.\n\n(2) Алинея 1 се прилага и в случаите на плащания в чуждестранна валута, когато левовата им равностойност е равна на или надвишава 15 000 лв. Равностойността в български левове се определя по курса на Българската народна банка в деня на плащането.\n\nЧл. 4.\n\n (1) Обслужването от банките в страната на операциите на бюджетните предприятия по събирането на приходи и други постъпления чрез картови плащания се извършва въз основа на сключени договори между Министерството на финансите и банките. Договорите съдържат едни и същи клаузи и цени, приложими за всички банки.\n\n(2) Програмното и ресурсното осигуряване на картовите плащания по ал. 1 и свързаното с тях обслужване и сетълмент се извършват от лицензирания от Българската народна банка оператор на платежна система с окончателност на сетълмента за обслужване на плащания по операции с банкови платежни карти на територията на страната въз основа на сключен договор с Министерството на финансите.\n\n(3) Редът и начинът за преминаване на бюджетните предприятия към събиране на приходи и други постъпления чрез картови плащания и обслужване по реда на ал. 1 и 2 се определят с указания на министъра на финансите и управителя на Българската народна банка.\n\n(4) Министърът на финансите определя сроковете за поетапното преминаване на бюджетните предприятия към събиране на приходи и други постъпления чрез картови плащания и обслужване по реда на ал. 1 и 2.\n\n(5) Дължимите от страна на Министерството на финансите суми по договорите по ал. 1 и 2 са за сметка на централния бюджет.\n\n(6) За картовите плащания към бюджетни предприятия по ал. 1 физическите и юридическите лица не заплащат банкови комисиони и такси.\n\nГлава трета\n\nАДМИНИСТРАТИВНОНАКАЗАТЕЛНИ РАЗПОРЕДБИ\n\nЧл. 5.\n\n (1) Който извърши или допусне извършването на нарушение на чл. 3, се наказва с глоба в размер 25 на сто от общия размер на направеното плащане – ако е физическо лице, или с имуществена санкция в размер 50 на сто от общия размер на направеното плащане – ако е юридическо лице.\n\n(2) При повторно нарушение по ал. 1 размерът на глобата е 50 на сто от размера на направеното плащане, а на имуществената санкция – 100 на сто от размера на направеното плащане. \n\nЧл. 6. \n\n(1) Актовете за установяване на нарушенията по този закон се съставят от органите на Националната агенция за приходите, а наказателните постановления се издават от изпълнителния директор на Националната агенция за приходите или от оправомощени от него длъжностни лица. \n\n(2) Съставянето, издаването, обжалването и изпълнението на наказателните постановления се извършват по реда на Закона за административните нарушения и наказания.\n\nДОПЪЛНИТЕЛНА РАЗПОРЕДБА\n\n§ 1. \n\n„Повторно“ е нарушението, извършено в едногодишен срок от влизането в сила на наказателното постановление, с което лицето е било наказано за същото по вид нарушение.\n\nПРЕХОДНИ И ЗАКЛЮЧИТЕЛНИ  РАЗПОРЕДБИ\n\n§ 2. \n\nТози закон се прилага и за плащания по чл. 3, незавършени към деня на влизането му в сила.\n\n§ 3.\n\n За 2011 г. Министерството на финансите може да договаря клаузите и цените по чл. 4, ал. 1 в рамките на договорите по § 22, ал. 6 от преходните и заключителните разпоредби на Закона за държавния бюджет на Република България за 2011 г. \n\n§ 4.\n\n Във Валутния закон (обн., ДВ, бр. 83 от 1999 г.; изм., бр. 45 от 2002 г., бр. 60 от 2003 г., бр. 36 от 2004 г., бр. 105 от 2005 г., бр. 43, 54 и 59 от 2006 г. и бр. 24 от 2009 г.) в чл. 2, ал. 1 думите „в този закон“ се заменят със „със закон“.\n\n§ 5.\n\n В Закона за мерките срещу изпирането на пари (обн., ДВ, бр. 85 от 1998 г.; изм., бр. 1 и 102 от 2001 г., бр. 31 от 2003 г., бр. 103 и 105 от 2005 г., бр. 30, 54, 59, 82 и 108 от 2006 г., бр. 52, 92 и 109 от 2007 г., бр. 16, 36, 67 и 69 от 2008 г., бр. 22, 23 и 93 от 2009 г. и бр. 88 и 101 от 2010 г.) в чл. 3 се правят следните изменения:\n\n1. В ал. 2 т. 21 и 24 се отменят.\n\n2. Алинея 7 се отменя.\n\nЗаконът е приет от 41-ото Народно събрание на 9 февруари 2011 г. и е подпечатан с официалния печат на Народното събрание.\n\nПредседател на Народното събрание:  \nЦецка Цачева\n\n2192",
  "textLength": 5127,
  "scrapedAt": "2026-01-11T03:36:14.712Z",
  "isComplete": true,
  "error": null,
  "retryCount": 0
}