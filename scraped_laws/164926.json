{
  "title": "17/01/2024 Закон за изменение и допълнение на Закона за местното самоуправление и местната администрация",
  "date": "",
  "link": "https://www.parliament.bg/bg/laws/ID/164926",
  "lawId": "164926",
  "actualTitle": "Закони",
  "metadata": [],
  "fullText": "ЗАКОН\n\nза изменение и допълнение на Закона за местното самоуправление и местната администрация \n\n(обн., ДВ, бр. 77 от 1991 г.; изм., бр. 24, 49 и 65 от 1995 г., бр. 90 от 1996 г., бр. 122 от 1997 г., бр. 33, 130 и 154 от 1998 г., бр. 67 и 69 от 1999 г., бр. 26 и 85 от 2000 г., бр. 1 от 2001 г., бр. 28, 45 и 119 от 2002 г., бр. 69 от 2003 г., бр. 19 и 34 от 2005 г., бр. 30 и 69 от 2006 г., бр. 61 и 63 от 2007 г., бр. 54 и 108 от 2008 г., бр. 6, 14, 35, 42 и 44 от 2009 г., бр. 15 и 97 от 2010 г., бр. 9 и 32 от 2011 г.; Решение № 4 на Конституционния съд от 2011 г. – бр. 36 от 2011 г.; изм., бр. 57 от 2011 г., бр. 38 от 2012 г., бр. 15 от 2013 г., бр. 1, 19 и 53 от 2014 г., бр. 39, 43 и 51 от 2016 г., бр. 9, 99 и 103 от 2017 г., бр. 7, 21, 24 и 47 от 2018 г., бр. 79 от 2019 г., бр. 44, 70 и 107 от 2020 г., бр. 9 от 2021 г. и бр. 84 от 2023 г.)\n\n§ 1. \n\nВ чл. 22, ал. 2, изречение първо след думите „страницата на“ се добавя „общинския съвет или на“.\n\n§ 2. \n\nВ чл. 27 се създава ал. 1а:\n\n„(1а) Дневният ред за всяко предстоящо заседание на общинския съвет и материалите за него се публикуват на интернет страницата на общинския съвет или на общината в отворен формат, позволяващ директно извличане на текстова информация, и/или в машинночетим отворен формат.“\n\n§ 3. \n\nВ чл. 28 се правят следните допълнения:\n\n1. В ал. 1 се създава изречение трето: „Всяко открито заседание на общинския съвет се излъчва в реално време в интернет чрез интернет страницата на общинския съвет или на общината, като записите от заседанията се съхраняват на съответната интернет страница.“\n\n2. Създава се ал. 4:\n\n„(4) В общинския съвет се създава и поддържа публичен електронен регистър на питанията по чл. 33, ал. 1, т. 4 и отговорите към тях. Питанията и отговорите към тях се публикуват на интернет страницата на общинския съвет или на общината в отворен формат, позволяващ директно извличане на текстова информация, и/или в машинночетим отворен формат.“\n\n§ 4. \n\nВ чл. 28а, ал. 4, изречение първо след думите „страницата на“ се добавя „общинския съвет или на“.\n\n§ 5. \n\nВ чл. 29 се правят следните изменения и допълнения:\n\n1. Досегашният текст става ал. 1.\n\n2. Създава се ал. 2:\n\n„(2) Протоколът по ал. 1 се публикува на интернет страницата на общинския съвет или на общината в отворен формат, позволяващ директно извличане на текстова информация, и/или в машинночетим отворен формат.“\n\n§ 6. \n\nСъздава се чл. 48а:\n\n„Чл. 48а. (1) Дневният ред за всяко предстоящо заседание на комисиите и материалите за него се публикуват на интернет страницата на общинския съвет или на общината в отворен формат, позволяващ директно извличане на текстова информация, и/или в машинночетим отворен формат. \n\n(2) Заседанията на комисиите се излъчват в реално време в интернет чрез интернет страницата на общинския съвет или на общината, като записите от заседанията се съхраняват на съответната интернет страница.\n\n(3) Протоколът от всяко заседание на комисия се публикува на интернет страницата на общинския съвет или на общината в отворен формат, позволяващ директно извличане на текстова информация, и/или в машинночетим отворен формат.“\n\nЗаключителна разпоредба\n\n§ 7. \n\nЗаконът влиза в сила от 1 февруари 2024 г., с изключение на § 3, т. 1 и § 6 относно чл. 48а, ал. 2, които влизат в сила от 1 юли 2024 г.\n\nЗаконът е приет от 49-ото Народно събрание на 17 януари 2024 г. и е подпечатан с официалния печат на Народното събрание.\n\nПредседател на Народното събрание: \nРосен Желязков\n\n515",
  "textLength": 3457,
  "scrapedAt": "2026-01-11T03:07:01.747Z",
  "isComplete": true,
  "error": null,
  "retryCount": 0
}