{
  "title": "30/04/2014 Закон за изменение и допълнение на Закона за подпомагане на земеделските производители",
  "date": "",
  "link": "https://www.parliament.bg/bg/laws/ID/14791",
  "lawId": "14791",
  "actualTitle": "Закони",
  "metadata": [],
  "fullText": "ЗАКОН\n\nза изменение и допълнение на Закона за подпомагане на земеделските производители \n\n(обн., ДВ, бр. 58 от 1998 г.; изм., бр. 79 и 153 от 1998 г., бр. 12, 26, 86 и 113 от 1999 г., бр. 24 от 2000 г., бр. 34 и 41 от 2001 г., бр. 46 и 96 от 2002 г., бр. 18 от 2004 г., бр. 14 и 105 от 2005 г., бр. 18, 30, 34, 59, 80, 96 и 108 от 2006 г., бр. 13, 53 и 59 от 2007 г., бр. 16, 36, 43 и 100 от 2008 г., бр. 12, 32, 82 и 85 от 2009 г., бр. 59 от 2010 г., бр. 8 от 2011 г., бр. 38 от 2012 г. и бр. 15, 66, 101 и 109 от 2013 г.)\n\n§ 1.\n\n В чл. 1 се създава т. 7:\n\n„7. прилагането на Програма за развитие на селските райони за периода 2007 – 2013 г. и на Програма за развитие на селските райони за периода 2014 – 2020 г.“\n\n§ 2.\n\n В чл. 10ж ал. 2 и 3 се отменят.\n\n§ 3.\n\n В чл. 11, ал. 5 след думата „Фондът“ се добавя „е държавно учреждение, което“.\n\n§ 4.\n\n В чл. 14 се правят следните допълнения:\n\n1. В ал. 1 се създават нови т. 12 и 13:\n\n„12. до двадесет и пет на сто от сумите, получени в резултат на прилагането на намаленията и изключванията, при прилагане на кръстосаното съответствие;\n\n13. до двадесет на сто от възстановените от бенефициентите вследствие на нередности или небрежност суми под формата на фиксирана такса за разходи по възстановяването;“.\n\n2. В ал. 2 след думата „фонда“ се поставя запетая и се добавя „с изключение на средствата по ал. 1, т. 12 и 13“.\n\n3. Създава се нова ал. 3:\n\n„(3) Средствата по ал. 1, т. 12 и 13 се разходват единствено за подпомагане на земеделските производители по схеми за държавни помощи и други, финансирани със средства от националния бюджет.“\n\n§ 5.\n\n В чл. 19, ал. 1 се правят следните изменения:\n\n1. Точка 3 се отменя.\n\n2. Точка 6 се изменя така:\n\n„6. одобрява размера на средствата по схемите за национални доплащания;“.\n\n3. В т. 7 думите „когато прецени, че това е необходимо“ се заменят с „поставени от изпълнителния директор или от членове на управителния съвет“.\n\n§ 6.\n\n В чл. 27 се правят следните изменения и допълнения:\n\n1. Създава се нова ал. 4:\n\n„(4) Алинея 3 не сe прилага по отношение на подлежащи на възстановяване суми по отделни схеми или мерки, изплатени от европейските фондове, които без лихвите не надвишават левовата равностойност на 100 евро.“\n\n2. Досегашната ал. 4 става ал. 5.\n\n§ 7.\n\n В чл. 32 се правят следните изменения и допълнения:\n\n1. В ал. 5 в текста преди т. 1 думата „наредби“ се заменя с „наредба“.\n\n2. Създава се ал. 6:\n\n„(6) Подаването на заявление за подпомагане, на заявление за регистрация и на заявка за подпомагане и подписването на заявленията и приложенията към тях се извършват лично от кандидата или от упълномощено от него лице с изрично пълномощно с нотариална заверка на подписа. Упълномощителят носи отговорност за всички подадени данни, подписани декларации и други действия, извършени от упълномощеното лице.“\n\n§ 8.\n\n Създават се чл. 33а и 33б:\n\n„Чл. 33а. (1) Министерството на земеделието и храните създава в системата за идентификация на земеделските парцели специализиран слой „Площи в добро земеделско състояние“, който включва площите в добро земеделско състояние в рамките на всеки физически блок, въз основа на критериите, определени в наредбата по чл. 40, ал. 3. \n\n(2) Данните в системата за идентификация на земеделските парцели, които се отнасят до физическите блокове и специализирания слой „Площи в добро земеделско състояние“, се обновяват ежегодно с цел отразяване на реалното състояние и ползване на площите. Обхватът на специализирания слой се одобрява със заповед на министъра на земеделието и храните по ред, определен в наредбата по чл. 30, ал. 6. \n\n(3) Министерството на земеделието и храните създава слой „Постоянно затревени площи“ с цел запазване на постоянно затревените площи, който се одобрява със заповед на министъра на земеделието и храните, по ред, определен в наредбата по чл. 30, ал. 6.\n\n(4) Включените в слоя по ал. 3 площи могат да се декларират за подпомагане с директни плащания само като постоянно затревени площи.\n\n(5) Слой „Площи в добро земеделско състояние“ и слой „Постоянно затревени площи“ са публични по време на подаването на заявления за подпомагане – от 1 март до 9юни на съответната година, и се обявяват на интернет страниците на Министерството на земеделието и храните и на Държавен фонд „Земеделие“.\n\nЧл. 33б. (1) Забраняват се преобразуването и разораването от земеделските стопани на постоянно затревените площи, включени в слой „Постоянно затревени площи“.\n\n(2) Министърът на земеделието и храните може, в срок до 1 март, по изключение да разреши със заповед на земеделски стопанин преобразуване или разораване на постоянно затревени площи, включени в слой „Постоянно затревени площи“, които са негова собственост, при условие че друга площ в стопанството бъде съответно преобразувана в постоянно затревена площ. \n\n(3) Контролът за спазване на ал. 1 се упражнява от Разплащателната агенция чрез извършване на проверки по реда на чл. 37 или от определени със заповед на министъра на земеделието и храните длъжностни лица.\n\n(4) Когато земеделски стопанин е пре­образувал или разорал постоянно затревена площ, включена в слой „Постоянно затревени площи“, без разрешение, министърът на земеделието и храните издава заповед, с която разпорежда възстановяване на тази площ в постоянно пасище в 6-месечен срок.“\n\n§ 9.\n\n Член 41 се изменя така: \n\n„Чл. 41. (1) Земеделските стопани, които ползват земеделска площ въз основа на правно основание, могат да кандидатстват за плащане по Схемата за единно плащане на площ. Ползватели на земеделски площи могат да бъдат:\n\n1. техните собственици;\n\n2. арендатори;\n\n3. наематели;\n\n4. кооперации, на които са предоставени имоти за съвместна обработка;\n\n5. ползватели на земеделски земи по чл. 37в, ал. 4 или 10 от Закона за собствеността и ползуването на земеделските земи.\n\n(2) Правното основание за ползване на земеделски земи по ал. 1 се доказва със:\n\n1. нотариални актове, решения на общинските служби по земеделие, вписани договори, с които се придобива право на собственост върху земеделски земи, или решения по чл. 37е, ал. 4 от Закона за собствеността и ползуването на земеделските земи;\n\n2. договори за аренда или за наем на земеделски земи;\n\n3. договори за предоставяне на земеделски земи на кооперация за съвместно обработване;\n\n4. заповеди за разпределение на масивите по чл. 37в, ал. 4 или 12 от Закона за собствеността и ползуването на земеделските земи;\n\n5. заповеди на министъра на земеделието и храните или на кметовете по чл. 37в, ал. 10 от Закона за собствеността и ползуването на земеделските земи;\n\n6. съдебни решения, които заместват актове по т. 1;\n\n7. разрешителни за паша по чл. 50, т. 5 от Закона за защитените територии с включени в тях кадастрални номера или номера по Картата на възстановената собственост на ползваните имоти. \n\n(3) Кандидатите за подпомагане по ал. 1 подават заявление по чл. 32, ал. 1 за съответната календарна година, след регистриране на правните основания за ползваните от тях земеделски площи в общинските служби по земеделие по местонахождение на площите. Правните основания за ползване на площите се регистрират в специализиран софтуерен продукт, създаден от Министерството на земеделието и храните.\n\n(4) Общинските служби по земеделие проверяват представените им заявления за подпомагане за наличие на правно основание по ал. 1 за ползване на заявените земеделски площи от кандидатите за подпомагане, чрез специализирания софтуерен продукт по ал. 3. Общинските служби по земеделие не въвеждат информацията съгласно чл. 32, ал. 4 в системата по чл. 31, ал. 1 за заявените за подпомагане земеделски площи, за които не бъде установено правно основание за тяхното ползване и когато ползвателят на земята не е направил вноската по 37в, ал. 7 от Закона за собствеността и ползуването на земеделските земи. \n\n(5) Условията и редът за прилагане на ал. 3 и 4 се уреждат с наредбата по чл. 32, ал. 5.\n\n(6) Регистрирането на правните основания за ползване на земеделските земи по реда на ал. 3 се извършва в общинските служби по земеделие по местонахождение на площите в срок от 1 октомври до 15 февруари на следващата година.“\n\n§ 10. \n\nВ чл. 42 се правят следните изменения и допълнения:\n\n1. Досегашният текст става ал. 1 и в нея думите „след съгласуване с Европейската комисия“ се заличават.\n\n2. Създава се ал. 2:\n\n„(2) Министърът на земеделието и храните одобрява със заповед ръководство за прилагане на законоустановените изисквания за управление и методика за прилагане на кръстосаното съответствие, както и промените в тях, и ги публикува на интернет страницата на министерството.“\n\n§ 11.\n\n В чл. 43 се правят следните изменения и допълнения:\n\n1. В ал. 1 т. 2 се изменя така:\n\n„2. заявените за подпомагане площи са включени в специализирания слой по чл. 33а, ал. 1;“. \n\n2. В ал. 3:\n\nа) в т. 2 думите „Условията за поддържане на земята в добро земеделско и екологично състояние“ се заменят с „изискванията за кръстосано съответствие“;\n\nб) в т. 4 накрая се добавя „или е заявил площи, които не отговарят на условията за допустимост за подпомагане, определени в наредбата по чл. 40, ал. 3“;\n\nв) създават се т. 6 и 7:\n\n„6. заявените за подпомагане площи не са включени в специализирания слой по чл. 33а, ал. 1 за съответната година;\n\n7. кандидатът за подпомагане не е ползвател на заявените земеделски площи.“\n\n3. Алинея 5 се отменя.\n\n§ 12.\n\n В чл. 44 се правят следните изменения и допълнения:\n\n1. Алинея 1 се отменя.\n\n2. В ал. 2 след думите „национални доплащания“ се добавя „и за специфично подпомагане“.\n\n§ 13.\n\n В чл. 46, ал. 1 думите „на площ подават заявление за съответната календарна година заедно“ се заменят със „заявяват подпомагане за съответната календарна година“ и думите „ал. 2“ се заменят с „ал. 3“. \n\n§\n\n14.\n\n В чл. 47, ал. 2 се правят следните изменения и допълнения:\n\n1. В т. 2 думите „ал. 2“ се заличават.\n\n2. В т. 5 думите „Условията за поддържане на земята в добро земеделско и екологично състояние“ се заменят с „изискванията за кръстосано съответствие“.\n\n3. Създава се т. 7:\n\n„7. кандидатът за подпомагане не е ползвател на заявените земеделски площи.“\n\n§ 15. \n\nСъздава се чл. 49а:\n\n„Чл. 49а. Който наруши забраната по чл. 33б, ал. 1 или не изпълни задължението по чл. 33б, ал. 4, се наказва с глоба или имуществена санкция от 500 до 10 000 лв.“\n\n§ 16.\n\n В чл. 50, ал. 1 се създава изречение второ: „Нарушенията по чл. 49а се установяват с актове на определени от изпълнителния директор на фонда служители или от определени със заповед на министъра на земеделието и храните длъжностни лица.“\n\n§ 17. \n\nВ глава пета „Административнонаказателни разпоредби“ се създава чл. 52:\n\n„Чл. 52. (1) Земеделски производител, който в нарушение на закона получи ваучери за гориво, \n\nсе наказва с глоба за физическите лица в размер от 2000 до 5000 лв., а за юридическите лица с имуществена санкция в размер от 5000 до 10 000 лв.\n\n(2) Земеделски производител, който използва не по предназначение: \n\n1. ваучери за гориво; \n\n2. газьол, който е закупен с ваучери за гориво, \n\nсе наказва с глоба – за физическите лица в размер от 2000 до 5000 лв., а за юридическите лица – с имуществена санкция в размер от 5000 до 10 000 лв.\n\n(3) В случаите по ал. 1 и 2 земеделският производител е длъжен да възстанови номиналната стойност на получените ваучери, ведно със законната лихва от датата на получаването им.\n\n(4) Актовете за нарушения по ал. 1 и 2 се съставят от длъжностните лица от съответната областна дирекция на Държавен фонд „Земеделие“, на които е възложено да извършват проверките.\n\n(5) Наказателните постановления се издават от директора на съответната областна дирекция на Държавен фонд „Земеделие“ или от оправомощени от него длъжностни лица.\n\n(6) Установяването на нарушенията, издаването, обжалването и изпълнението на наказателните постановления се извършват по реда на Закона за административните нарушения и наказания.“\n\n§ 18.\n\n В § 1 от допълнителната разпоредба се създава т. 52:\n\n„52. „Кръстосано съответствие“ са законоустановените изисквания за управление и стандартите за добро земеделско и екологично състояние. Кръстосаното съответствие включва изисквания в областите на общественото здраве, здравето на животните и растенията, околната среда и хуманното отношение към животните.“\n\nПреходни и заключителни разпоредби \n\n§ 19.\n\n (1) Земеделските стопани, които имат право на плащане по Схемата за единно плащане на площ през 2014 г., могат да получат подпомагане и по схемата за преразпределително плащане. Преразпределителното плащане се предоставя под формата на завишено плащане на площ за първите до 30 ха, за които земеделският стопанин е получил подпомагане по Схемата за единно плащане на площ.\n\n(2) Не получават преразпределително плащане кандидатите за подпомагане, за които се установи, че са разделили стопанството си с цел да се облагодетелстват от него по смисъла на чл. 125а, параграф 6 от Регламент (ЕО) № 73/2009 на Съвета от 19 януари 2009 г. за установяване на общи правила за схеми за директно подпомагане в рамките на Общата селскостопанска политика и за установяване на някои схеми за подпомагане на земеделски стопани, за изменение на регламенти (ЕО) № 1290/2005, (ЕО) № 247/2006, (ЕО) № 378/2007 и за отмяна на Регламент (ЕО) № 1782/2003 (ОВ, L 30/16 от 31 януари 2009 г.).\n\n(3) Прилагането на преразпределителното плащане се урежда с наредбата по чл. 44, ал. 2.\n\n§ 20.\n\n Параграф 9 влиза в сила от 1 януари 2015 г. \n\nЗаконът е приет от 42-то Народно съб­рание на 30 април 2014 г. и е подпечатан с официалния печат на Народното събрание.\n\n Председател на Народното събрание: \nМихаил Миков\n\n3119",
  "textLength": 13467,
  "scrapedAt": "2026-01-11T03:28:54.223Z",
  "isComplete": true,
  "error": null,
  "retryCount": 0
}