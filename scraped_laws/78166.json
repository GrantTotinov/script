{
  "title": "26/07/2018 Закон за изменение и допълнение на Закона за опазване на обществения ред при провеждането на спортни мероприятия",
  "date": "",
  "link": "https://www.parliament.bg/bg/laws/ID/78166",
  "lawId": "78166",
  "actualTitle": "Закони",
  "metadata": [],
  "fullText": "ЗАКОН\n\nза изменение и допълнение на Закона за опазване на обществения ред при провеждането на спортни мероприятия \n\n(обн., ДВ, бр. 96 от 2004 г.; изм., бр. 103 и 105 от 2005 г., бр. 30, 34, 80 и 82 от 2006 г., бр. 53 от 2007 г., бр. 69 от 2008 г., бр. 12 и 32 от 2009 г., бр. 19, 50 и 88 от 2010 г., бр. 68 от 2013 г., бр. 53 от 2014 г. и бр. 10 от 2018 г.)\n\n§ 1. \n\nВ глава първа се създава чл. 2а:\n\n„Чл. 2а. (1) Спортни мероприятия са всички публични прояви, които се провеждат на обществено място и имат спортно-състезателен характер.\n\n(2) Мерките за сигурност и безопасност при провеждането на спортни мероприятия са задължение на техните организатори.\n\n(3) Спортните мероприятия могат да бъдат:\n\n1. организирани на общинско, областно, национално и международно ниво;\n\n2. с висок или с нисък риск от нарушаване на обществения ред.\n\n(4) Степента на риск от нарушаване на обществения ред при провеждане на спортно мероприятие се определя от организатора на мероприятието и спортната федерация, администрираща съответния вид състезание, съвместно с органите на Министерството на вътрешните работи.“\n\n§ 2. \n\nВ чл. 7 се правят следните изменения и допълнения:\n\n1. Създават се нова ал. 2 и ал. 3:\n\n„(2) Организатори на спортни мероприятия може да бъдат спортни организации по смисъла на Закона за физическото възпитание и спорта или други юридически лица.\n\n(3) Администрирането на спортното състезание като част от спортното мероприятие се извършва от спортна федерация по съответния вид спорт.“\n\n2. Досегашната ал. 2 става ал. 4.\n\n§ 3. \n\nСъздава се чл. 7а:\n\n„Чл. 7а. (1) Спортни мероприятия се провеждат само на спортен обект, за който има издаден акт по реда на Закона за физическото възпитание и спорта.\n\n(2) Мерките за сигурност и безопасност за спортни мероприятия, провеждани извън територията на спортен обект, се съгласуват между организатора на спортното мероприятие, органите на Министерството на вътрешните работи, други държавни институции, както и с общината, на територията на която се провежда спортното мероприятие.“\n\n§ 4. \n\nВ чл. 9 се правят следните изменения и допълнения:\n\n1. В ал. 1 след думите „спортни обекти“ се добавя „привеждат спортните обекти в съответствие с изискванията по чл. 47б, ал. 1 от Закона за физическото възпитание и спорта и“.\n\n2. Алинея 2 се изменя така:\n\n„(2) Отговорникът по сигурността предприема всички необходими действия за прилагане на мерките за сигурност и безопасност и гарантира, че техническите системи, оборудването и съоръженията работят ефективно в деня на провеждане на спортното мероприятие, включително осигурява помещение за оперативен координационен център.“\n\n3. Създават се нови ал. 3 и 4:\n\n„(3) Отговорникът по сигурността оборудва помещението за оперативен координационен център с технически средства, необходими за управление на силите и средствата по обезпечаване сигурността и безопасността на спортното мероприятие и осигуряване на пожарна и аварийна безопасност и медицинска помощ, включително при възникване на кризи. \n\n(4) Отговорникът по сигурността уведомява органите на съответната областна дирекция на Министерството на вътрешните работи за мястото, датата и точния час на провеждане на спортното мероприятие, както и за начина за неговата охрана.“\n\n4. Досегашните ал. 3, 4 и 5 стават съответно ал. 5, 6 и 7.\n\n§ 5. \n\nЧлен 10 се изменя така:\n\n„Чл. 10. (1) Организаторите на спортни мероприятия определят ръководител по сигурността и безопасността на спортното мероприятие, който прилага всички мерки за гарантиране на сигурността и безопасността при провеждането му.\n\n(2) Организаторите на спортното мероприятие ползват правоспособни лица за осигуряване на медицинска помощ, пожарна безопасност и охрана.\n\n(3) Организаторите на спортни мероприятия взаимодействат с полицейските органи:\n\n1. в спортния обект – за превенция и предотвратяване извършването на правонарушения, за тяхното пресичане, за възстановяване на обществения ред, при непосредствена заплаха за живота и здравето на гражданите, при възникване на инциденти, бедствия и кризисни ситуации;\n\n2. в спортната зона – за опазване на обществения ред, контрол на достъпа на изградените контролно-пропускателни пунктове;\n\n3. за разкриване извършването на правонарушения;\n\n4. в случаите по чл. 20, ал. 1, т. 2 – 4 от Закона за противодействие на тероризма.“\n\n§ 6. \n\nЧлен 11 се изменя така:\n\n„Чл. 11. (1) Организаторите на спортни мероприятия предприемат всички необходими мерки в дните на спортни мероприятия до територията на спортната зона да се допускат само лица и превозни средства, които притежават право на достъп.\n\n(2) Правото на достъп до спортни мероприятия се удостоверява със следните документи/знаци:\n\n1. входен билет или абонаментна карта;\n\n2. служебен пропуск или акредитация;\n\n3. покана.\n\n(3) Достъпът до спортното мероприятие се осъществява чрез предоставянето на документ/знак по ал. 2, който персонализира посетителя. Когато документът/знакът по ал. 2 не персонализира посетителя, достъпът до спортното мероприятие се осъществява и след разчитане на лична карта на посетителя от скенер за лични документи.\n\n(4) Във входния билет, служебния пропуск и поканата се отбелязват секторът, блокът и мястото, както и датата и часът на провеждане на спортното мероприятие. На входния билет се изписват забраните към посетителите на спортни мероприятия съгласно закона.\n\n(5) Документи по ал. 2, т. 1 за спортни мероприятия, определени като такива с висок риск от нарушаване на обществения ред, не се продават на каса в деня на мероприятието, като организаторите предварително обявяват тази информация публично. Документите по ал. 2, т. 1 може да се продават и по електронен път.\n\n(6) Условията и редът за достъп до спортно мероприятие и за издаване на документите/знаците по ал. 2 се определят с наредба на Министерския съвет.\n\n(7) Организаторите на спортни мероприятия предприемат мерки за защита на документите/знаците за достъп срещу подправяне или повторно ползване, както и за защита на личните данни на гражданите.\n\n(8) Организаторите на спортни мероприятия, с взаимодействието на собствениците или ползвателите на спортни обекти, организират съхраняването на личните данни на гражданите за тримесечен срок и последващото им заличаване съгласно действащите нормативни актове.“\n\n§ 7. \n\nВ чл. 12 ал. 1 и 2 се изменят така:\n\n„(1) Организаторите на спортни мероприятия осигуряват продажба на входни билети за привържениците на различните отбори на отделни каси.\n\n(2) Организаторите на спортни мероприятия предприемат действия за настаняване на организираните привърженици на различни отбори в отделни сектори или блокове, като между тях се оставят свободни буферни зони, разделени с огради. Буферните зони се определят след съгласуване с органите, осигуряващи охраната.“\n\n§ 8. \n\nЧлен 13 се изменя така:\n\n„Чл. 13. (1) Ръководителят по сигурността и безопасността на спортното мероприятие организира пропускането на привържениците на различните отбори през различни входове на спортния обект, като осъществява контрол за:\n\n1. правото на достъп;\n\n2. недопускане влизането на лица и внасянето на забранени предмети и вещества по чл. 20 и 21;\n\n3. недопускане на лица с наложена принудителна административна мярка забрана за посещение на спортни мероприятия в страната и в чужбина.\n\n(2) На територията на спортната зона не се допускат:\n\n1. лица, които отказват да бъдат проверени;\n\n2. лица без лична карта;\n\n3. лица, които отказват да изпълняват създадения ред и условия за влизане и пребиваване в спортния обект;\n\n4. лица, в които се открият предмети и вещества, чието внасяне на територията на спортната зона и спортния обект е забранено; \n\n5. лица, употребили алкохол или под въздействие на наркотични или други упойващи вещества, както и такива във видимо неадекватно или агресивно състояние, неможещи да контролират поведението си;\n\n6. малолетни лица, които не са придружени от родител, настойник или друго лице, което полага грижи за детето, или от лице с педагогическо образование, в случаите на организирано посещение от учебни заведения или спортни организации;\n\n7. непълнолетни лица до 16 години, които не са придружени от родител, попечител, друго лице, което полага грижи за детето, или от пълнолетен дееспособен придружител, когато спортното мероприятие завършва след 22 часа;\n\n8. лица с наложена принудителна административна мярка забрана за посещение на спортни мероприятия в страната и в чужбина;\n\n9. лица, които извършват нарушения по чл. 20 и 21.\n\n(3) В случаите на придружаване на малолетно или непълнолетно лице до 16 години \nсъгласието на родителя, настойника, попечителя, другото лице, което полага грижи за детето, и на придружителя се удостоверява с декларация по образец съгласно приложението.\n\n(4) Едно пълнолетно дееспособно лице може да бъде придружител на не повече от три деца до 16 години, освен в случаите на организирано посещение от учебни заведения или спортни организации и в случаите, в които е родител, настойник, попечител или друго лице, което полага грижи за децата.\n\n(5) При установяване на обстоятелствата по ал. 2, т. 1, 3, 4 и 5 може да се използват технически средства, за което се съставя протокол.“\n\n§ 9. \n\nВ чл. 15 се правят следните изменения и допълнения:\n\n1. Досегашният текст става ал. 1 и в нея думата „предлагането“ се заменя с „продажбата и предлагането“.\n\n2. Създава се ал. 2:\n\n„(2) Организаторите на спортни мероприятия предприемат мерки за недопускане продажбата и предлагането на алкохолни напитки в спортния обект, както и на напитки в твърди опаковки в деня на спортното мероприятие.“\n\n§ 10.\n\n Член 16 се изменя така:\n\n„Чл. 16. (1) Организаторите на спортни мероприятия при необходимост осигуряват допълнително техническо оборудване на оперативния координационен център по чл. 9, ал. 3.\n\n(2) Организаторите на спортни мероприятия заснемат поведението на зрителите в спортната зона и спортния обект, като за целта разполагат видеокамери.\n\n(3) Видеокамерите се разполагат в съответствие с инфраструктурата на спортния обект, но не по-малко от:\n\n1. една камера за всеки вход/изход;\n\n2. една стационарна и една подвижна камера за всеки сектор; стационарните камери трябва да заснемат постоянно целия периметър на съответния сектор и да са с технически параметри, позволяващи персонализирането на всяка зона и посетител;\n\n3. камери, заснемащи подходите извън всеки вход/изход, обхващащ спортната зона, касите и местата за изграждане на контролно-пропускателни пунктове.\n\n(4) Сигналът от видеокамерите се извежда на контролни монитори, разположени в оперативния координационен център по чл. 9, ал. 3.\n\n(5) Организаторите на спортни мероприятия уведомяват гражданите чрез информационни табла, поставени на видно място, или чрез озвучителни уредби за ползването на видеотехника при охраната на обекта, без да се уточнява нейното местоположение.\n\n(6) Организаторите на спортни мероприятия унищожават видеозаписите не по-рано от три месеца след изготвянето им, освен в случаите, когато те съдържат данни за извършено престъпление или нарушение по този закон. За унищожаването се съставя протокол.\n\n(7) Записите се предоставят само за нуждите на органите с функции по противодействие на престъпността, опазване на обществения ред и националната сигурност.“\n\n§ 11.\n\n В чл. 17а, т. 1 след думата „ръководителя“ се добавя „по сигурността и безопасността“.\n\n§ 12.\n\n В чл. 18 се правят следните изменения:\n\n1. Алинея 2 се отменя.\n\n2. В ал. 3 думата „знак“ се заменя с „документ/знак“.\n\n§ 13.\n\n Член 20 се изменя така:\n\n„Чл. 20. (1) На посетителите на спортни мероприятия се забранява:\n\n1. влизането в спортния обект с чужд документ/знак по чл. 11, ал. 2;\n\n2. влизането в спортния обект без лична карта, с изключение на малолетни лица, както и влизането в места и зони, забранени за посетители;\n\n3. замърсяване на спортната зона и спортния обект;\n\n4. влизането в спортната зона и в спортния обект, когато са под въздействието на алкохол, наркотични или други упойващи вещества, както и когато проявяват агресивно поведение;\n\n5. писане, облепяне или рисуване навсякъде на територията на спортния обект или по конструкции по пътищата, които водят към него;\n\n6. носенето на бутилки, включително пластмасови над 500 мл, предмети от чуплив или особено твърд материал, обемисти предмети и вещи, чадъри с дълги дръжки, знамена и транспаранти с дръжки, по-дълги от 1,5 м и с диаметър по-голям от 1 см, с изключение на олекотени ПВЦ тръби с размер до 2,5 см.\n\n(2) При установяване на нарушенията по ал. 1 лицата се отстраняват от територията на спортната зона и спортния обект.“\n\n§ 14.\n\n Член 21 се изменя така:\n\n„Чл. 21. Противообществена проява (спортно хулиганство) по смисъла на този закон е проява, която не съставлява престъпление по смисъла на Наказателния кодекс и е извършена в спортния обект или в спортната зона преди, по време или непосредствено след спортното мероприятие, както и на отиване или на връщане от спортния обект във връзка със спортното мероприятие, изразяваща се във:\n\n1. носене на знамена, плакати и транспаранти, на които са изобразени текстове, изображения, абревиатури и символи, подтикващи към омраза и насилие, съдържащи обидни квалификации или олицетворяващи идеологии, обявени за противозаконни;\n\n2. отказ за изпълнение на разпорежданията на отговорните за спортното мероприятие лица, ангажирани със сигурността и безопасността, или на полицейските органи;\n\n3. преодоляването на преградни приспособления, конструкции и съоръжения, намиращи се в спортния обект или спортната зона;\n\n4. нахлуване на спортния терен;\n\n5. паленето и поддържането на огън;\n\n6. хвърлянето на предмети;\n\n7. носенето на маски и действия за напълно прикриване на лицето или на части от него, което затруднява разпознаването;\n\n8. отправянето на ругатни, други неприлични изрази, жестове и поведение, които са особено вулгарни, както и изрази и скандирания, насаждащи омраза на расова, етническа или религиозна основа;\n\n9. носенето на оръжие и предмети, които могат да се използват като оръжие; боеприпаси; спрейове със защитен газ, с разяждащи или с оцветяващи вещества; сигнални ракети, взривни устройства, пиротехнически изделия и други общоопасни средства, отделни техни съставки; наркотични и други упойващи вещества, както и други вещества и предмети, които могат да бъдат опасни за живота и здравето на околните;\n\n10. предизвикване или участие в сбивания;\n\n11. използването на посочените в т. 9 вещи, предмети и вещества;\n\n12. посегателство над състезатели, съдии, полицейски органи или други ангажирани с организацията, със сигурността или с безопасността длъжностни лица, както и спрямо медицински лица, журналисти, фоторепортери и оператори;\n\n13. унищожаване или повреждане на чуждо имущество;\n\n14. използването на знамена, плакати и транспаранти, на които са изобразени текстове, изображения, абревиатури и символи, подтикващи към омраза и насилие, съдържащи обидни квалификации или олицетворяващи идеологии, обявени за противозаконни;\n\n15. пребиваване в спортната зона или спортния обект на лица в срока на наложена забрана за посещение на спортни мероприятия в страната и в чужбина.“\n\n§ 15.\n\n Член 25 се изменя така:\n\n„Чл. 25. (1) За извършени противообществени прояви по чл. 21, т. 1 – 10 се налага глоба от 1000 до 2000 лв. и забрана за посещение на спортни мероприятия в страната и в чужбина за срок от една до две години.\n\n(2) За извършени противообществени прояви по чл. 21, т. 11 – 15 се налага безвъзмезден труд в полза на обществото от 60 до 140 часа или задържане в териториална структура на МВР за срок от 5 до 15 денонощия, както и забрана за посещение на спортни мероприятия в страната и в чужбина за срок от две до три години.\n\n(3) Когато деянието по ал. 1 е извършено повторно, се налага безвъзмезден труд в полза на обществото от 60 до 140 часа или глоба от 3000 до 5000 лв., както и забрана за посещение на спортни мероприятия в страната и в чужбина за срок от три до 5 години, срокът на която се присъединява към неизтърпяната част от същата по вид принудителна административна мярка, ако такава е била наложена.\n\n(4) Когато деянието по ал. 2 е извършено повторно, се налага безвъзмезден труд в полза на обществото от 100 до 220 часа или задържане в териториална структура на МВР за срок от 10 до 25 денонощия, както и забрана за посещение на спортни мероприятия в страната и в чужбина за срок от три до 5 години, срокът на която се присъединява към неизтърпяната част от същата по вид принудителна административна мярка, ако такава е била наложена.\n\n(5) Когато противообществената проява е извършена от непълнолетен на възраст от 16 до 18 години, се налага задържане в териториална структура на МВР за срок от 5 до 10 денонощия и забрана за посещение на спортни мероприятия в страната и в чужбина за срок от една до две години.\n\n(6) Когато противообществената проява е извършена от лица, поставени под запрещение, на техните родители, съответно настойници или попечители, се налага глоба от 500 до 1500 лв.“\n\n§ 16.\n\n В чл. 27, т. 4 накрая се поставя запетая и се добавя „както и видеозаписите и фотоснимките по чл. 29, ако има такива“.\n\n§ 17.\n\n В чл. 30 се правят следните изменения:\n\n1. Алинея 1 се изменя така:\n\n„(1) В срок не по-късно от 24 часа от съставянето на акта по чл. 26, ал. 1 началникът на районното управление на МВР по местоизвършване на нарушението или оправомощено от него длъжностно лице:\n\n1. издава наказателно постановление и заповед за налагане на принудителна административна мярка забрана за посещение на спортни мероприятия в страната и в чужбина в случаите по чл. 21, т. 1 – 10;\n\n2. внася преписката за решаване от съответния районен съд, като уведомява за това съответния прокурор:\n\nа) в случаите по чл. 21, т. 11 – 15;\n\nб) когато противообществената проява по чл. 21, т. 1 – 10 е извършена повторно;\n\nв) когато противообществената проява по чл. 21 е извършена от непълнолетен на възраст от 16 до 18 години;\n\n3. изпраща материалите на съответния прокурор за образуване на наказателно производство, когато са налице достатъчно данни за извършено престъпление;\n\n4. изпраща преписката на местната комисия за борба срещу противообществените прояви на малолетните и непълнолетните по настоящия адрес на лицето за налагане на възпитателни мерки по Закона за борба срещу противообществените прояви на малолетните и непълнолетните, когато нарушителят е малолетен или непълнолетен до 16-годишна възраст;\n\n5. прекратява преписката, когато не са налице условията за налагане на наказание и принудителна административна мярка.“\n\n2. В ал. 2 думите „ал. 1, т. 1“ се заменят с „ал. 1, т. 2“.\n\n§ 18.\n\n Създава се чл. 30а:\n\n„Чл. 30а. (1) В случаите по чл. 30, ал. 1, т. 1 началникът на районното управление на МВР по местоизвършване на нарушението или оправомощено от него длъжностно лице взема решение въз основа на приложените към преписката материали.\n\n(2) Наказателното постановление по чл. 30, ал. 1, т. 1 подлежи на обжалване в тридневен срок от връчването му пред съответния районен съд по реда на Закона за административните нарушения и наказания.\n\n(3) Издадената заповед за налагане на принудителна административна мярка подлежи на обжалване в тридневен срок по реда на Административнопроцесуалния кодекс.“\n\n§ 19.\n\n В чл. 31, ал. 1 думите „В срока по чл. 30, ал. 1“ се заменят с „В случаите по чл. 30, ал. 1, т. 2 в срок не по-късно от 24 часа от съставянето на акта по чл. 26, ал. 1“.\n\n§ 20.\n\n В чл. 32 се правят следните изменения и допълнения:\n\n1. Алинея 1 се изменя така:\n\n„(1) В случаите по чл. 30, ал. 1, т. 2 съдия от съответния районен съд разглежда преписката еднолично, в открито съдебно заседание, не по-късно от 24 часа от получаването й.“\n\n2. Създава се нова ал. 2:\n\n„(2) За разглеждането на преписката районният съд уведомява прокурора.“\n\n3. Досегашните ал. 2 – 6 стават съответно ал. 3 – 7.\n\n§ 21.\n\n В чл. 34 се правят следните изменения и допълнения:\n\n1. Алинея 1 се изменя така:\n\n„(1) Решението по чл. 33, ал. 1, т. 1 и 4 подлежи на обжалване или протест в срок до 24 часа от постановяването му пред съответния окръжен съд на касационните основания, предвидени в Наказателно-процесуалния кодекс.“\n\n2. Създава се нова ал. 2:\n\n„(2) Окръжният съд в състав от трима съдии разглежда делото в деня на постъпването му и се произнася с мотивирано решение, което е окончателно.“\n\n3. Досегашната ал. 2 става ал. 3.\n\n§ 22.\n\n В чл. 35, ал. 2 след думата „решението“ се добавя „или от наказателното постановление“.\n\n§ 23.\n\n В чл. 38, ал. 1 думите „лицата по чл. 23, ал. 3“ се заменят с „лицето“.\n\n§ 24.\n\n В чл. 39 се правят следните изменения:\n\n1. В ал. 1 и 2 думите „по чл. 23, ал. 3“ се заличават.\n\n2. Алинея 3 се изменя така:\n\n„(3) Съдията, наложил наказанието безвъзмезден труд в полза на обществото, го заменя със задържане в териториална структура на МВР в случаите и за сроковете по чл. 25, ал. 2 и 4, съответно с глоба в случаите и в размера по чл. 25, ал. 3.“\n\n§ 25.\n\n Член 42 се изменя така:\n\n„Чл. 42. Принудителната административна мярка по чл. 41, т. 1 се налага със заповед на началника на районното управление на МВР по местоизвършване на нарушението или оправомощено от него длъжностно лице в случаите по чл. 30, ал. 1, т. 1 и с решение на съдия от съответния районен съд в случаите по чл. 30, ал. 1, т. 2 в съответното производство по глава четвърта, раздел II.“\n\n§ 26.\n\n Член 43 се изменя така:\n\n„Чл. 43. (1) За предотвратяване на нарушенията по чл. 7а, ал. 1 и чл. 16 министърът на младежта и спорта или оправомощено от него длъжностно лице след съгласуване с министъра на вътрешните работи може да спира използването на спортния обект за провеждане на спортни мероприятия за срок от един до 6 месеца или до отстраняване на нарушението. Министърът на младежта и спорта определя комисия, която да констатира наличието на предпоставки за прилагане на принудителната административна мярка.\n\n(2) Съгласуването с министъра на вътрешните работи се извършва в тридневен срок от постъпване на информация в Министерството на младежта и спорта за нарушенията по чл. 7а, ал. 1 и чл. 16.“\n\n§ 27.\n\n Член 45 се изменя така:\n\n„Чл. 45. (1) На организатор на спортно мероприятие, който не изпълни задълженията си по чл. 8, 10, чл. 11, ал. 1, 3, 5, 7 и 8, чл. 12, 15, 16 и чл. 17, ал. 1 и 5, се налага имуществена санкция от 4000 до 6000 лв.\n\n(2) Когато нарушението по ал. 1 е извършено повторно, се налага имуществена санкция от 7000 до 10 000 лв.\n\n(3) На организатор на спортно мероприятие, който наруши разпоредбите на чл. 7а, се налага имуществена санкция от 5000 до 10 000 лв.\n\n(4) Когато нарушението по ал. 3 е извършено повторно, се налага имуществена санкция от 8000 до 15 000 лв.“\n\n§ 28.\n\n В чл. 47 се правят следните изменения:\n\n1. Алинея 1 се изменя така:\n\n„(1) Отговорник по сигурността, който не изпълни задълженията си по чл. 9, ал. 2, 3, 4 и 5, се наказва с глоба от 500 до 1500 лв.“\n\n2. В ал. 2 думите „1000 до 2000 лв.“ се заменят с „2000 до 3000 лв.“.\n\n§ 29.\n\n Член 48 се изменя така: \n\n„Чл. 48. (1) Ръководител по сигурността и безопасността на спортно мероприятие, който не изпълни задължението си по чл. 13, ал. 1 и 2, се наказва с глоба от 500 до 1500 лв.\n\n(2) Когато нарушението по ал. 1 е извършено повторно, се налага глоба от 2000 до 3000 лв.“\n\n§ 30.\n\n Създава се чл. 48а:\n\n„Чл. 48а. (1) Координатор по сигурността на професионален спортен клуб, който не изпълни задълженията си по чл. 9а, т. 1 и 2, се наказва с глоба от 500 до 1500 лв.\n\n(2) Когато нарушението по ал. 1 е извършено повторно, се налага глоба от 1500 до 3000 лв.“\n\n§ 31.\n\n В чл. 49 се правят следните изменения и допълнения:\n\n1. В ал. 1:\n\nа) в т. 2 думите „или 2“ се заличават;\n\nб) в т. 3 след думата „ръководителя“ се добавя „по сигурността и безопасността“, а думите „100 до 300 лв.“ се заменят с „500 до 1000 лв.“.\n\n2. В ал. 2 думите „200 до 600 лв.“ се заменят с „1000 до 2000 лв.“.\n\n§ 32.\n\n Член 50 се изменя така:\n\n„Чл. 50. (1) Който в срока на забраната за посещение на спортни мероприятия в страната и в чужбина бъде установен на територията на спортната зона или спортния обект при провеждане на спортни мероприятия, се наказва с безвъзмезден труд в полза на обществото или задържане в териториална структура на МВР съгласно чл. 25, ал. 2 и му се налага нова принудителна административна мярка забрана за посещение на спортни мероприятия в страната и в чужбина за срок от три до 5 години, срокът на която се присъединява към неизтърпяната част от същата по вид принудителна административна мярка, ако такава е била наложена.\n\n(2) На родители или попечители, които са допуснали лицето, за което отговарят, да извърши нарушението по ал. 1, се налага глоба от 500 до 1000 лв.“\n\n§ 33.\n\n В § 1 от допълнителната разпоредба се създава т. 4:\n\n„4. „Маловажен случай“ е всяко нарушение, при което настъпилите вредни последици от проявата са несъществени.“\n\n§ 34.\n\n Създава се приложение към чл. 13, ал. 3:\n\n„Приложение към чл. 13, ал. 3\n\nДекларация\n\nДолуподписаният/ата: ..................................................  \n\n......................................................................................... ,\n\n             \n\n(име, презиме, фамилия)\n\nадрес по л. к.: ........................................... …………………………, \n\nдата на раждане: ................................................................. \n\nДекларирам, че съм:\n\n• родител,\n\n• настойник,\n\n• попечител,\n\n• друго лице, което полага грижи,\n\n• придружител – \n\nпълнолетно дееспособно лице\n\n,\n\nи като такъв нося пълна отговорност за детето:\n\n............................................................................................... ,\n\n(име, презиме, фамилия)\n\nдата на раждане: ................................................................. \n\nСъгласен съм личните ми данни да бъдат използвани за нуждите на настоящата декларация.\n\nОрганизаторът на спортното мероприятие е задължен да съхранява тази декларация при условие на пълна конфиденциалност. При необходимост има право да я предоставя и на други органи при спазване на разпоредбите на Закона за защита на личните данни.\n\nгр. ……….........      \n\n                                  \n\nДекларатор: ……………….. \n\nдата …../…./…… г.“\n\nПреходни и заключителни разпоредби\n\n§ 35.\n\n Образуваните до влизането в сила на този закон производства се довършват по досегашния ред.\n\n§ 36.\n\n Параграф 6 относно чл. 11, ал. 3 влиза в сила една година след обнародването на този закон в „Държавен вестник“.\n\nЗаконът е приет от 44-то Народно събрание на 26 юли 2018 г. и е подпечатан с официалния печат на Народното събрание.\n\nПредседател на Народното събрание:  \nЦвета Караянчева\n\n7363",
  "textLength": 26313,
  "scrapedAt": "2026-01-11T03:28:47.157Z",
  "isComplete": true,
  "error": null,
  "retryCount": 0
}