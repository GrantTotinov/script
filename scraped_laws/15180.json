{
  "title": "11/02/2016 Закон за изменение и допълнение на Закона за насърчаване на научните изследвания",
  "date": "",
  "link": "https://www.parliament.bg/bg/laws/ID/15180",
  "lawId": "15180",
  "actualTitle": "Закони",
  "metadata": [],
  "fullText": "ЗАКОН\n\nза изменение и допълнение на Закона за насърчаване на научните изследвания\n\n (обн., ДВ, бр. 92 от 2003 г.; изм., бр. 36 от 2008 г., бр. 74 и 82 от 2009 г., бр. 83 от 2010 г., бр. 99 от 2011 г., бр. 82 от 2012 г., бр. 15 и 68 от 2013 г., бр. 107 от 2014 г. и бр. 14 от 2015 г.)\n\n§ 1. \n\nВ чл. 2 ал. 1 се изменя така:\n\n„(1) При условията и по реда на този закон и в съответствие с Националната стратегия за научни изследвания се насърчава и развива научноизследователската дейност с доказана значимост и международно признание, която включва научни изследвания, свързани със:\n\n1. създаването на нови научни знания;\n\n2. българската история, език, култура и национална идентичност;\n\n3. насърчаване на технологичния трансфер и развитието на природните, техническите, хуманитарните и обществените науки и иновациите;\n\n4. решаването на важни проблеми в областта на икономиката, образованието, селското стопанство, екологията, обществените процеси, човешките ресурси, сигурността, отбраната и здравето.“\n\n§ 2. \n\nВ чл. 4 се правят следните изменения и допълнения: \n\n1. В ал. 1 след думата „Насърчаването“ се добавя „и развитието“, а думите „научни продукти“ се заменят с „научни резултати“.\n\n2. Алинея 2 се изменя така: \n\n„(2) Финансовото стимулиране на научните изследвания се осъществява по начин, който гарантира ефективност и прозрачност на разходването на публичните средства.“\n\n3. В ал. 3 след думата „Насърчаването“ се добавя „и развитието“\n\n§ 3. \n\nВ чл. 6 се правят следните изменения и допълнения: \n\n1. В ал. 1 накрая се добавя „и от Националната програма за реформи на Република България, приета с решение на Министерския съвет“. \n\n2. В ал. 2:\n\nа) в т. 3 думата „насърчава“ се заменя със „създава условия за“; \n\nб) в т. 5 думата „подпомага“ се заменя със „създава условия за“;\n\nв) в т. 6 думата „насърчава“ се заменя с „осигурява“.\n\n3. В ал. 4 думите „Министерският съвет“ се заменят с „Министерството на образованието и науката чрез национални програми“.\n\n§ 4. \n\nВ чл. 7, ал. 1 накрая се добавя „както и с Националната програма за реформи по чл. 6, ал. 1“.\n\n§ 5. \n\nВ чл. 13 ал. 2 се изменя така:\n\n„(2) Фонд „Научни изследвания“ има за цел да подкрепя финансово проекти и дейности за насърчаване и развитие на научните изследвания в съответствие със:\n\n1. Европейската рамка за държавна помощ за научни изследвания, развойна дейност и иновации;\n\n2. Националната стратегия за научни изследвания; \n\n3. Националната програма за реформи по чл. 6, ал. 1;\n\n4. рамкови програми с определени приоритети на Европейския съюз, както и други европейски и международни инициативи;\n\n5. Европейската и националната пътна карта за научноизследователска инфраструктура.“\n\n§ 6. \n\nЧлен 18 се изменя така:\n\n„Чл. 18. При условия и по ред, определени в правилника на фонд „Научни изследвания“, изпълнителният съвет провежда конкурс и председателят на изпълнителния съвет сключва договор за управление с управителя на фонда.“\n\n§ 7. \n\nВ чл. 22 се създава т. 13:\n\n„13. разходи за покриване на собствения принос на висши училища и научни организации за участие в международни програми и проекти, свързани с научни изследвания.“\n\n§ 8. \n\nВ чл. 23, ал. 1 т. 1 и 2 се изменят така: \n\n„1. финансира проекти на научни организации и на висшите училища на базата на проектнопрограмен принцип;\n\n2. финансира проекти, разработки и демонстрационни проекти в определените в Националната стратегия за научни изследвания научни направления;“.\n\n§ 9. \n\nВ чл. 26 се правят следните изменения и допълнения: \n\n1. Точка 4 се изменя така:\n\n„4. размер на минималното и максималното финансиране на отделни проекти;“.\n\n2. Създават се т. 5, 6, 7 и 8:\n\n„5. критерии за допустимост на кандидатите и дейностите; \n\n6. режим на държавна помощ, по която се отпуска финансирането;\n\n7. критерии и показатели за оценка;\n\n8. допълнителни изисквания към кандидатите и техните проекти, когато има такива.“\n\n§ 10.\n\n В § 1 от допълнителната разпоредба се правят следните изменения и допълнения:\n\n1. Точка 5 се изменя така:\n\n„5. „Млад учен“ е лице, което извършва научноизследователска и научно-образователна дейност във висше училище и/или научна организация след придобиване на първа образователно-квалификационна степен „магистър“, но не повече от 10 години след придобиването й.“\n\n2. Точка 7 се изменя така:\n\n„7. „Постдокторант“ е учен, който е придобил първа образователна и научна степен „доктор“, но не повече от 5 години след придобиването й.“\n\n3. Създава се т. 9:\n\n„9.„Фундаментални научни изследвания“ са изследвания, включващи експериментална или теоретична работа, предприета основно с цел придобиване на нови знания за фундаменталните причини за явленията или наблюдаемите факти, без да се има предвид каквото и да било пряко практическо приложение или използване.“\n\nЗаключителна разпоредба\n\n§ 11. \n\nМинистърът на образованието и науката, съгласувано с министъра на финансите, привежда в съответствие с този закон правилника на фонд „Научни изследвания“ в срок до един месец от влизането в сила на този закон.\n\nЗаконът е приет от 43-то Народно събрание на 11 февруари 2016 г. и е подпечатан с официалния печат на Народното събрание.\n\nПредседател на Народното събрание: \nЦецка Цачева\n\n1145",
  "textLength": 5141,
  "scrapedAt": "2026-01-11T03:28:43.257Z",
  "isComplete": true,
  "error": null,
  "retryCount": 0
}