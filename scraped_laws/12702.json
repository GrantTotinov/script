{
  "title": "13/04/2011 Закон за допълнение на Кодекса на труда",
  "date": "",
  "link": "https://www.parliament.bg/bg/laws/ID/12702",
  "lawId": "12702",
  "actualTitle": "Закони",
  "metadata": [],
  "fullText": "ЗАКОН\n\nза допълнение на Кодекса на труда \n\n(обн., ДВ, бр. 26 и 27 от 1986 г.; изм., бр. 6 от 1988 г., бр. 21, 30 и 94 от 1990 г., бр. 27, 32 и 104 от 1991 г., бр. 23, 26, 88 и 100 от 1992 г.; Решение № 12 на Конституционния съд от 1995 г. – бр. 69 от 1995 г.; изм., бр. 87 от 1995 г., бр. 2, 12 и 28 от 1996 г., бр. 124 от 1997 г., бр. 22 от 1998 г.; Решение № 11 на Конституционния съд от 1998 г. – бр. 52 от 1998 г.; изм., бр. 56, 83, 108 и 133 от 1998 г., бр. 51, 67 и 110 от 1999 г., бр. 25 от 2001 г., бр. 1, 105 и 120 от 2002 г., бр. 18, 86 и 95 от 2003 г., бр. 52 от 2004 г., бр. 19, 27, 46, 76, 83 и 105 от 2005 г. и бр. 24, 30, 48, 57, 68, 75, 102 и 105 от 2006 г., бр. 40, 46, 59, 64 и 104 от 2007 г., бр. 43, 94, 108 и 109 от 2008 г.; бр. 35, 41 и 103 от 2009 г. и бр. 15, 46, 58 и 77 от 2010 г.; Решение № 12 на Конституционния съд от 2010 г. – бр. 91 от 2010 г.; изм., бр. 100 и 101 от 2010 г. и бр. 18 от 2011 г.)\n\n§ 1. \n\nВ глава пета се създава раздел VІІІа с чл. 107б, 107в, 107г, 107д, 107е и 107ж:\n\n„Раздел VІІІа\n\nДопълнителни условия за извършване на надомна работа\n\nНадомна работа\n\nЧл. 107б. (1) В трудов договор може да се договори изпълнение на трудовите задължения във връзка с изработка на продукция и/или предоставяне на услуга в дома на работника или служителя или в други помещения по негов избор извън работното място на работодателя срещу възнаграждение с негови и/или на работодателя оборудване, материали и други спомагателни средства.\n\n(2) Работниците и служителите по ал. 1 се смятат за работници и служители, които извършват надомна работа.\n\n(3) Работодателите водят документация за всеки работник или служител, който извършва надомна работа.\n\n(4) При поискване работодателите предоставят на Изпълнителна агенция „Главна инспекция по труда“ информацията по ал. 3.\n\nТрудов договор за надомна работа\n\nЧл. 107в. (1) Трудовият договор за надомна работа се сключва при условията и по реда на раздел І „Трудов договор“ от тази глава.\n\n(2) С трудовия договор по ал. 1 се определят и:\n\n1. местонахождението на работното място;\n\n2. трудовото възнаграждение в съответствие с прилаганите системи на заплащане;\n\n3. редът за възлагане и отчитане на работата;\n\n4. начинът за снабдяване с материали и предаване на готовата продукция;\n\n5. консумативните разходи за работното място и заплащането им;\n\n6. други условия, свързани със специфичните изисквания за извършване на надомната работа.\n\nЗадължения на работодателя за осигуряване на условия за надомна работа\n\nЧл. 107г. Работодателят е длъжен да осигури на работника или служителя, извършващ надомна работа:\n\n1. условия за изпълнение на работата, която е определена при възникване на трудовото правоотношение;\n\n2. заплащане и равно третиране, каквито е осигурил на работниците и служителите, които работят в предприятието;\n\n3. здравословни и безопасни условия на труд;\n\n4. квалификация, преквалификация и обучение;\n\n5. социално и здравно осигуряване при условия и по ред, определени в закон;\n\n6. възможност за синдикално сдружаване, участие в общото събрание на работниците и служителите в предприятието, информиране и консултиране и присъединяване към колективен трудов договор в предприятието;\n\n7. социално-битово и културно обслужване.\n\nЗадължения при изпълнение на надомната работа\n\nЧл. 107д. При изпълнение на надомната работа, за която се е уговорил, работникът или служителят е длъжен: \n\n1. да спазва правилата за здравословни и безопасни условия на труд;\n\n2. да осигурява достъп на работодателя и контролните органи до помещението, където е работното място, за проверка;\n\n3. да не извършва дейности или действия, които създават безпокойство за другите собственици и обитатели, по-голямо от обичайното, съгласно Закона за управление на етажната собственост, когато работното място е в жилищна сграда или е в близост до такава.\n\nРаботно време и почивки\n\nЧл. 107е. (1) Работниците или служителите, които извършват надомна работа, сами определят началото, края и разпределението на работното време в рамките на законоустановената му продължителност.\n\n(2) Работниците и служителите, които извършват надомна работа, сами определят периодите на почивка в работния ден, междудневната и седмичната почивка.\n\n(3) За работниците и служителите, изпълняващи надомна работа, не може да се установява ненормиран работен ден и полагане на извънреден труд.\n\n(4) Работникът или служителят писмено уведомява работодателя за обстоятелствата по ал. 1 и 2 в 7-дневен срок от сключването на трудовия договор.\n\nПрилагане на други разпоредби за надомната работа\n\nЧл. 107ж. За неуредените в този раздел въпроси се прилагат общите разпоредби на този кодекс.“\n\n§ 2.\n\n В § 1 от допълнителните разпоредби се правят следните допълнения:\n\n1. В т. 1 след думите „трудово правоотношение“ се поставя запетая и се добавя „включително за извършване на надомна работа“.\n\n2. В т. 4 се създава изречение второ: „При извършване на надомна работа работно място е домът на работника или служителя или друго помещение по негов избор извън предприятието.“\n\nЗаконът е приет от 41-ото Народно събрание на 13 април 2011 г. и е подпечатан с официалния печат на Народното събрание.\n\nПредседател на Народното събрание: \nЦецка Цачева\n\n5017",
  "textLength": 5166,
  "scrapedAt": "2026-01-11T03:45:04.776Z",
  "isComplete": true,
  "error": null,
  "retryCount": 0
}