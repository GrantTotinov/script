{
  "title": "26/11/2020 Закон за изменение и допълнение на Семейния кодекс",
  "date": "",
  "link": "https://www.parliament.bg/bg/laws/ID/163324",
  "lawId": "163324",
  "actualTitle": "Закони",
  "metadata": [],
  "fullText": "ЗАКОН\n\nза изменение и допълнение на Семейния кодекс \n\n(обн., ДВ, бр. 47 от 2009 г.; изм., бр. 74 и 82 от 2009 г., бр. 98 и 100 от 2010 г., бр. 82 от 2012 г., бр. 68 от 2013 г., бр. 74 от 2016 г., бр. 103 от 2017 г. и бр. 24 и 101 от 2019 г.)\n\n§ 1. \n\nВ чл. 62 се правят следните изменения и допълнения:\n\n1. В ал. 1 се създават изречения трето и четвърто: „Ако обстоятелствата, опровергаващи бащинството, са узнати по-късно по независещи от ищеца причини, искът може да бъде предявен до изтичане на една година от узнаване на тези обстоятелства, но не по-късно от навършване на пълнолетие на детето. Съдът решава спора, като взема предвид интереса на детето.“\n\n2. Алинея 4 се изменя така:\n\n„(4) Детето може да оспори бащинството от навършването на четиринадесетгодишна възраст до една година от навършването на пълнолетие.“\n\n3. Създава се нова ал. 5:\n\n„(5) Трето лице, което твърди, че е биологичен баща на детето, може да оспори бащинството до изтичане на една година от узнаването на раждането. Този иск задължително се съединява с иск за установяване на произход. Съдът решава спора, като взема предвид интереса на детето.“\n\n4. Досегашната ал. 5 става ал. 6.\n\n§ 2. \n\nВ чл. 63 се правят следните изменения и допълнения:\n\n1. Досегашният текст става ал. 1.\n\n2. Създава се ал. 2:\n\n„(2) Страна по исковете за оспорване на бащинство може да бъде и лицето, което твърди, че е биологичен баща.“\n\n§ 3. \n\nВ чл. 66 се правят следните изменения и допълнения:\n\n1. В ал. 1 се създава ново изречение второ: „Дирекция „Социално подпомагане“ по настоящия адрес на детето може да оспори припознаването чрез възражение по същия ред, ако е в интерес на детето.“, а досегашното изречение второ става изречение трето.\n\n2. Алинея 5 се изменя така:\n\n„(5) Извън случаите по ал. 1 и 4 припознаването може да бъде оспорено от всяко лице, което твърди, че е родител на припознатия, чрез иск, предявен в едногодишен срок от узнаването на припознаването. Този иск задължително се съединява с иск за установяване на произход. Съдът решава спора, като взема предвид интереса на детето.“\n\n3. Създава се ал. 6:\n\n„(6) Припознаването може да бъде оспорено и от прокурора в защита на обществения интерес чрез иск, предявен в едногодишен срок от узнаването му. Като ответници се призовават припозналият, припознатият и другият родител.“\n\nПреходни разпоредби\n\n§ 4. \n\nЗа припознавания, извършени след 1 октомври 2009 г. до влизането в сила на този закон, срокът по чл. 66, ал. 5 тече от влизането в сила на закона.\n\n§ 5. \n\nЗа лицата, за които обстоятелствата, обуславящи правото на иск по чл. 62, ал. 1, изрeчение трето и ал. 5, изречение първо, са били налице преди влизането в сила на този закон, сроковете за предявяване на съответните искове текат от влизането в сила на закона.\n\nЗаконът е приет от 44-то Народно събрание на 26 ноември 2020 г. и е подпечатан с официалния печат на Народното събрание.\n\nПредседател на Народното събрание:\n \nЦвета Караянчева\n\n9140",
  "textLength": 2926,
  "scrapedAt": "2026-01-11T03:06:14.195Z",
  "isComplete": true,
  "error": null,
  "retryCount": 0
}