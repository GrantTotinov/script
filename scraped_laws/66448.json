{
  "title": "07/12/2016 Закон за изменение и допълнение на Закона за тютюна, тютюневите и свързаните с тях изделия",
  "date": "",
  "link": "https://www.parliament.bg/bg/laws/ID/66448",
  "lawId": "66448",
  "actualTitle": "Закони",
  "metadata": [],
  "fullText": "ЗАКОН\n\nза изменение и допълнение на Закона за тютюна, тютюневите и свързаните с тях изделия \n\n(обн., ДВ, бр. 101 от 1993 г.; изм., бр. 19 от 1994 г., бр. 110 от 1996 г., бр. 153 от 1998 г., бр. 113 от 1999 г., бр. 33 и 102 от 2000 г., бр. 110 от 2001 г., бр. 20 от 2003 г., бр. 57 и 70 от 2004 г., бр. 91, 95, 99 и 105 от 2005 г., бр. 18, 30, 34, 70, 80 и 108 от 2006 г., бр. 53 и 109 от 2007 г., бр. 36, 67 и 110 от 2008 г., бр. 12, 82 и 95 от 2009 г., бр. 19 от 2011 г., бр. 50 от 2012 г., бр. 12 и 14 от 2015 г., бр. 19 и 28 от 2016 г.; попр., бр. 31 от 2016 г.)\n\n§ 1. \n\nСъздава се чл. 31б:\n\n„Чл. 31б. Забранява се пускането на пазара на изделия за пушене, различни от тютюневи изделия.“\n\n§ 2. \n\nСъздава се глава тринадесета с чл. 43и и 43к:\n\n„Глава тринадесета\n\nИЗДЕЛИЯ ЗА ПУШЕНЕ, РАЗЛИЧНИ ОТ ТЮТЮНЕВИ ИЗДЕЛИЯ\n\nЧл. 43и. (1) На всяка потребителска опаковка и на всяка външна опаковка на изделия за пушене, различни от тютюневи изделия, се поставя здравно предупреждение: „Пушенето на това изделие уврежда вашето здраве“.\n\n(2) Здравното предупреждение по ал. 1 трябва да:\n\n1. се отпечатва върху предната и задната външна повърхност на потребителската опаковка и върху всяка външна опаковка;\n\n2. се отпечатва на български език в черен плътен шрифт „хелветика“ на бял фон;\n\n3. покрива 30 на сто от площта на съответната повърхност на потребителската опаковка и на всяка външна опаковка.\n\n(3) Потребителската опаковка и външната опаковка на растителните изделия за пушене не трябва да:\n\n1. включват елементите или отличителните белези по чл. 35ж, ал. 1, т. 1 – 3 и 5; \n\n2. посочват, че в изделието няма добавки или ароматизатори.\n\nЧл. 43к. (1) Производителите, вносителите и лицата, които въвеждат на територията на страната от друга държава – членка на Европейския съюз, изделия за пушене, различни от тютюневи изделия, представят в Министерството на икономиката:\n\n1. списък на всички съставки и техните количества, използвани при производството на такива изделия, за всяка марка и за всеки тип;\n\n2. декларация, че изделието за пушене не съдържа растения или вещества, които могат да бъдат класифицирани като наркотични.\n\n(2) Производителите, вносителите и лицата, които въвеждат на територията на страната от друга държава – членка на Европейския съюз, изделия за пушене, различни от тютюневи изделия, информират Министерството на икономиката, ако съставът на дадено изделие е променен по начин, който засяга информацията по ал. 1.\n\n(3) Информацията по ал. 1 и 2 се предоставя при условия и по ред, определени в правилника за прилагане на закона.\n\n(4) Министерството на икономиката публикува на интернет страницата си информацията по ал. 1 и 2 и част от регистъра по чл. 43а, ал. 8, с изключение на информацията, която представлява търговска тайна.\n\n(5) Служителите, обработващи и съхраняващи информацията по ал. 1 и 2, са длъжни да не разгласяват сведенията и фактите, които са им станали известни по повод изпълнение на задълженията им, освен когато това е предвидено в закон или по писмено искане на държавен орган.“\n\n§ 3. \n\nВ чл. 51б след думата „пълнене“ се добавя „или изделия за пушене, различни от тютюневи изделия“, а думите „и чл. 43в – 43з“ се заменят с „чл. 43в – 43и и чл. 43к, ал. 1 и 2“.\n\n§ 4. \n\nВ чл. 51в след думите „ал. 8“ се добавя „и чл. 43к, ал. 5“.\n\n§ 5. \n\nВ чл. 52, ал. 1 се правят следните изменения и допълнения:\n\n1. В т. 2 накрая се добавя „и чл. 51в относно чл. 35б, ал. 8“. \n\n2. В т. 4 преди думите „чл. 51б“ съюзът „и“ се заличава и се поставя запетая, а думите „и чл. 43з“ се заменят с „чл. 43з и чл. 43к, ал. 1 и 2 и чл. 51в относно чл. 43к, ал. 5“.\n\n3. В т. 5 думите „чл. 43в – 43з“ се заменят с „чл. 43в – 43и“.\n\n§ 6. \n\nВ чл. 52а се правят следните изменения и допълнения:\n\n1. В ал. 1 думите „чл. 43в – 43з“ се заменят с „чл. 43в – 43и“.\n\n2. В ал. 3 думите „и контейнери за многократно пълнене“ се заменят с „контейнери за многократно пълнене и изделия за пушене, различни от тютюневи изделия“, а думите „чл. 43д – 43з“ се заменят с „чл. 43д – 43и“.\n\n3. В ал. 5 след думите „чл. 43г“ се добавя „и чл. 43и“.\n\n§ 7. \n\nВ § 1 от допълнителните разпоредби се правят следните изменения и допълнения:\n\n1. В т. 8 думите „и течностите, съдържащи никотин“ се заменят с „течностите, съдържащи никотин, и изделията за пушене, различни от тютюневи изделия“.\n\n2. В т. 24 думите „и чл. 43з, ал. 4“ се заменят с „чл. 43з, ал. 4 и чл. 43и“.\n\n3. Създава се т. 46:\n\n„46. „Изделия за пушене, различни от тютюневи изделия“ са изделия на базата на растения, билки или плодове, които не съдържат тютюн, както и растения и вещества, забранени със Закона за контрол върху наркотичните вещества и прекурсорите, и които може да бъдат консумирани чрез процес на горене.“\n\nПреходни и заключителни разпоредби\n\n§ 8. \n\nИзделията за пушене, различни от тютюневи изделия, които не отговарят на изискванията на този закон и са произведени или допуснати за свободно обращение до влизането му в сила, може да продължат да се пускат на пазара до изчерпване на количествата, но не по-късно от 20 май 2017 г.\n\n§ 9. \n\nВ едномесечен срок от влизането в сила на този закон министърът на икономиката съвместно с министъра на здравеопазването уведомява Европейската комисия за въвеждането на забрана за пускането на пазара на изделия за пушене, различни от тютюневи изделия, при условията и по реда на чл. 24, ал. 3 от Директива 2014/40/ЕС на Европейския парламент и на Съвета от 3 април 2014 г. за сближаване на законовите, подзаконовите и административните разпоредби на държавите членки относно производството, представянето и продажбата на тютюневи и свързани с тях изделия и за отмяна на Директива 2001/37/ЕО.\n\n§ 10.\n\n (1) Параграф 1 влиза в сила три дни след положителното решение от Европейската комисия по процедурата по § 9. Положително решение е налице и когато Европейската комисия не се е произнесла в 6-месечен срок от получаване на уведомлението по § 9.\n\n(2) Разпоредбите на глава тринадесета и свързаните с тях административнонаказателни разпоредби се прилагат до датата на влизането в сила на § 1.\n\n(3) Министерството на икономиката и Министерството на здравеопазването оповестяват публично на интернет страниците си положителното решение на Европейската комисия по процедурата по § 9 в срока по ал. 1. \n\n(4) Изделията за пушене, различни от тютюневи изделия, които са пуснати на пазара до влизането в сила на § 1, се изтеглят от пазара не по-късно от три месеца от влизането му в сила.\n\nЗаконът е приет от 43-то Народно събрание на 7 декември 2016 г. и е подпечатан с официалния печат на Народното събрание.\n\nПредседател на Народното събрание:  \nЦецка Цачева\n\n10019",
  "textLength": 6570,
  "scrapedAt": "2026-01-11T03:27:45.585Z",
  "isComplete": true,
  "error": null,
  "retryCount": 0
}