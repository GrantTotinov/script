{
  "title": "25/09/2024 Закон за изменение и допълнение на Закона за подпомагане на земеделските производители",
  "date": "",
  "link": "https://www.parliament.bg/bg/laws/ID/165765",
  "lawId": "165765",
  "actualTitle": "Закони",
  "metadata": [],
  "fullText": "ЗАКОН\n\nза изменение и допълнение на Закона за подпомагане на земеделските производители\n\n(обн., ДВ., бр. 58 от 1998 г.; изм., бр. 79 и 153 от 1998 г., бр. 12, 26, 86 и 113 от 1999 г., бр. 24 от 2000 г., бр. 34 и 41 от 2001 г., бр. 46 и 96 от 2002 г., бр. 18 от 2004 г., бр. 14 и 105 от 2005 г., бр. 18, 30, 34, 59, 96 и 108 от 2006 г., бр. 13, 53 и 59 от 2007 г., бр. 16, 36, 43 и 100 от 2008 г., бр. 12, 32, 82 и 85 от 2009 г., бр. 59 от 2010 г., бр. 8 от 2011 г., бр. 38 от 2012 г., бр. 15, 66, 101 и 109 от 2013 г., бр. 40 и 98 от 2014 г., бр. 12, 61 и 95 от 2015 г., бр. 45, 58 и 61 от 2016 г., бр. 13 и 58 от 2017 г., бр. 2, 18 и 77 от 2018 г., бр. 51 и 98 от 2019 г., бр. 21, 63 и 103 от 2020 г., бр. 13 и 23 от 2021 г., бр. 61 и 102 от 2022 г., бр. 66 от 2023 г. и бр. 39, 41 и 70 от 2024 г.)\n\n§ 1. \n\nВ чл. 14 се правят следните изменения и допълнения:\n\n1. В ал. 1 се създава нова т. 11: \n\n„11. до двадесет и пет на сто от сумите, получени в резултат на намаленията и изключванията, при прилагане на предварителните условия съгласно чл. 12 и 13 от Регламент (ЕС) 2021/2115.“\n\n2. В ал. 3 думите „т. 12 и 13“ се заменят с „т. 11, 12 и 13“.\n\n§ 2. \n\nВ чл. 27 се правят следните изменения и допълнения:\n\n1. Създава се нова ал. 8: \n\n„(8) При издаване на актове по ал. 6 и 7 се прилагат сроковете за давност съгласно Регламент (ЕО, Евратом) № 2988/95 на Съвета от 18 декември 1995 г. относно защитата на финансовите интереси на Европейските общности.“\n\n2. Досегашните ал. 8 и 9 стават съответно ал. 9 и 10.\n\n§ 3. \n\nВ чл. 28 се правят следните изменения и допълнения:\n\n1. В ал. 1 след думите „между Държавен фонд „Земеделие“ се добавя „или Управляващия орган на Стратегическия план“, а след думата „лица“ се добавя „или от ръководителя на Управляващия орган на Стратегическия план“.\n\n2. Алинея 2 се изменя така:\n\n„(2) Индивидуалните административни актове, с които се отказва изцяло или частично изплащането на безвъзмездна финансова помощ по интервенциите по чл. 52, ал. 1, т. 1, се издават в срок до 31 декември на годината, следваща годината на подаване на заявления за подпомагане.“\n\n3. Създават се ал. 3 и 4:\n\n„(3) Когато индивидуалният административен акт, с който се отказва изцяло или частично изплащането на безвъзмездна финансова помощ по интервенциите по чл. 52, ал. 1, т. 1 и 2, не бъде изтеглен в срок до 6 месеца от публикуването му в СЕУ, актът се счита за връчен. \n\n(4) Индивидуалният административен акт, с който се отказва изцяло или частично изплащането на безвъзмездна финансова помощ по техническата помощ, се счита за връчен с изпращането на съобщението в СЕУ.“\n\n§ 4. \n\nВ чл. 52, ал. 4 думите „административен договор“ се заменят с „административен акт, след което се подписва административен договор“. \n\n§ 5. \n\nВ чл. 54, ал. 4 в изречение първо накрая се добавя „както и ако кандидатстват за първи път и отговарят на изискванията на ал. 1, т. 1 – 3“, а в изречение второ думите „и през“ се заменят с „през“.\n\n§ 6. \n\nВ чл. 56, ал. 3 след думите „обнародват в“ се добавя „официалния раздел на“.\n\n§ 7. \n\nВ чл. 57, ал. 3 се правят следните изменения и допълнения:\n\n1. В изречение първо след думата „стопанин“ се добавя „за последната приключила данъчна година“.\n\n2. Създава се ново изречение трето: „Данните се предоставят веднъж годишно от Националната агенция за приходите преди приключване на окончателната оторизация и плащанията по интервенциите за текущата кампания.“ \n\n3. Досегашното изречение трето става изречение четвърто и в него думата „официални“ и думите „за годината, предхождаща годината на кандидатстване за подпомагане“ се заличават.\n\n§ 8. \n\nВ чл. 60 се правят следните изменения и допълнения:\n\n1. В ал. 1 думата „момента“ се заменя с „първата година“, а след думите „заявление за подпомагане“ се добавя „по схемата за млади земеделски стопани или интервенцията за допълнително подпомагане на доходите за млади земеделски стопани“.\n\n2. В ал. 3 думата „интервенцията“ се заменя със „схемата за млади земеделски стопани или интервенцията за допълнително подпомагане на доходите за млади земеделски стопани“.\n\n§ 9. \n\nВ чл. 68 се правят следните допълнения:\n\n1. В ал. 1 се създава т. 4:\n\n„4. условията и реда за предоставяне на подпомагане по интервенцията по чл. 76, параграф 3, буква „а“ от Регламент (ЕС) 2021/2115, както и реда за налагане на административни санкции.“\n\n2. В ал. 2 след думата „утвърждава“ се добавя „със заповед“ и се създава изречение второ: „Със заповедта се определя и краен срок за публикуване на разясненията и начална и крайна дата за подаване на заявленията за подпомагане.“\n\n3. В ал. 3 след думите „Проектите на“ се добавя „заповеди по ал. 2 с“.\n\n4. Създават се ал. 7 – 10:\n\n„(7) Административният договор или административният акт за предоставяне или отказ за предоставяне на безвъзмездна финансова помощ се сключва или издава в 6-месечен срок след приключване на приема на заявления за подпомагане.\n\n(8) Административният договор или административният акт, включително одобреното с тях заявление за подпомагане, може да бъдат изменяни и/или допълвани по инициатива на ръководителя на управляващия орган, на Държавен фонд „Земеделие“ или по искане на бенефициента, когато това се основава на свързани с процедурата промени в правото на Европейския съюз, в български нормативни актове, в политиката на европейско и/или национално ниво, произтичаща от стратегически документ, или в Стратегическия план.\n\n(9) Одобреното с административния договор или с административния акт заявление за подпомагане може да бъде изменяно и/или допълвано по мотивирано искане на бенефициента и извън случаите по ал. 8. \n\n(10) Измененията и допълненията по ал. 8 и 9 не могат да водят до:\n\n1. промяна на основната цел на дейността и/или на предназначението на инвестицията съгласно одобреното заявление за подпомагане;\n\n2. несъответствие с целите, дейностите и изискванията, посочени в документите по ал. 2;\n\n3. увеличение на стойността на договорената финансова помощ;\n\n4. несъответствие с критериите за подбор, по които заявлението за подпомагане на бенефициента е било оценено и изменението или допълнението ще доведе до брой на точките, по-малък от минималния брой на точките за заявленията за подпомагане, за които е наличен бюджет, но не по-малък от минималния брой, определен в документите по ал. 2 по съответния прием.“\n\n§ 10.\n\n В чл. 73 се правят следните изменения и допълнения:\n\n1. В ал. 1 след думата „интервенциите“ се добавя „и по техническата помощ“.\n\n2. В ал. 5 в изречение второ думите „изтеглянето на съобщението“ се заменят с „изтеглянето му“ и се създава изречение трето: „Когато актът не бъде изтеглен в срок до един месец от публикуването му в СЕУ, актът се счита за връчен.“\n\n3. Алинея 7 се изменя така:\n\n„(7) Актът по ал. 1 подлежи на доброволно изпълнение в 14-дневен срок от връчването му. След изтичане на срока за доброволно изпълнение недължимо платената финансова помощ, заедно с дължимите лихви за просрочие, се събира и чрез прихващане от всички следващи плащания към бенефициента от Държавен фонд „Земеделие“, независимо от източника на финансиране, или чрез упражняване на права по дадени от бенефициента обезпечения.“\n\n4. В ал. 9 след думите „обнародват в“ се добавя „официалния раздел на“.\n\n5. Създават се ал. 10 и 11:\n\n„(10) При издаването на акта по ал. 1 се прилагат сроковете за давност съгласно Регламент (ЕО, Евратом) № 2988/95 на Съвета от 18 декември 1995 г. относно защитата на финансовите интереси на Европейските общности. \n\n(11) Държавен фонд „Земеделие“ не предприема действия по възстановяване при:\n\n1. изтичане на сроковете за давност по ал. 10;\n\n2. смърт на физическото лице, когато няма наследници или други лица, които отговарят за публичното задължение;\n\n3. заличаване на юридическото лице след прекратяване с производство по ликвидация или несъстоятелност;\n\n4. подлежащи на възстановяване суми, които без лихвите не надвишават определения в чл. 27, ал. 4 размер.“\n\n§ 11.\n\n В чл. 74 се правят следните изменения и допълнения: \n\n1. Досегашният текст става ал. 1 и в него накрая се добавя „и подлежи на оспорване пред компетентния съд по реда на Административнопроцесуалния кодекс, като оспорването не спира неговото изпълнение“.\n\n2. Създава се ал. 2:\n\n„(2) При неспазване на правилата за възлагане на обществени поръчки от Държавен фонд „Земеделие“ – бенефициент по наредбата по чл. 68, ал. 1, т. 2, установено при извършен последващ контрол от Министерството на земеделието и храните, финансовата корекция се налага от ръководителя на Управляващия орган на Стратегическия план с акта и по реда на чл. 73.“\n\nПреходни и заключителни разпоредби\n\n§ 12.\n\n (1) За започналите и неприключили до влизането в сила на този закон производства, за които няма влязъл в сила индивидуален административен акт, с който се отказва изцяло или частично изплащането на безвъзмездна финансова помощ по схемите и мерките, за които редът за подаване на заявление е определен в наредбата по чл. 32, ал. 5, се прилага чл. 28, ал. 3.\n\n(2) Публикуваните в СЕУ до влизането в сила на този закон индивидуални административни актове, с които се отказва изцяло или частично изплащането на безвъзмездна финансова помощ по схемите и мерките, за които редът за подаване на заявление е определен в наредбата по чл. 32, ал. 5 и които все още не са изтеглени, срокът по чл. 28, ал. 3 започва да тече от влизането в сила на този закон.\n\n(3) Индивидуалните административни актове за кампания 2023 г., с които се отказва изцяло или частично изплащането на безвъзмездна финансова помощ по интервенциите по чл. 52, ал. 1, т. 1, се издават в срок от 7 месеца от влизането в сила на този закон.\n\n§ 13.\n\n Законът влиза в сила от деня на обнародването му в „Държавен вестник“.\n\nЗаконът е приет от 50-ото Народно събрание на 25 септември 2024 г. и е подпечатан с официалния печат на Народното събрание.\n\nПредседател на Народното събрание: \nРая Назарян\n\n6287",
  "textLength": 9805,
  "scrapedAt": "2026-01-11T03:08:52.079Z",
  "isComplete": true,
  "error": null,
  "retryCount": 0
}