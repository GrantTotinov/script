{
  "title": "30/07/2025 Закон за изменение и допълнение на Наказателно-процесуалния кодекс",
  "date": "",
  "link": "https://www.parliament.bg/bg/laws/ID/166510",
  "lawId": "166510",
  "actualTitle": "Закони",
  "metadata": [],
  "fullText": "ЗАКОН\n\nза изменение и допълнение на Наказателно-процесуалния кодекс\n\n(oбн., ДВ, бр. 86 от 2005 г.; изм., бр. 46 и 109 от 2007 г., бр. 69 и 109 от 2008 г., бр. 12, 27, 32 и 33 от 2009 г., бр. 15, 32 и 101 от 2010 г., бр. 13, 33, 60, 61 и 93 от 2011 г.; Решение № 10 на Конституционния съд от 2011 г. – бр. 93 от 2011 г.; изм., бр. 19, 20, 25 и 60 от 2012 г., бр. 17, 52, 70 и 71 от 2013 г., бр. 21 от 2014 г., бр. 14, 24, 41, 42, 60, 74 и 79 от 2015 г., бр. 32, 39, 62, 81 и 95 от 2016 г., бр. 13, 63 и 101 от 2017 г., бр. 7 и 44 от 2018 г.; Решение № 14 на Конституционния съд от 2018 г. – бр. 87 от 2018 г.; изм., бр. 96 от 2018 г., бр. 7, 16 и 83 от 2019 г., бр. 98, 103 и 110 от 2020 г., бр. 9, 16 и 20 от 2021 г.; Решение № 7 на Конституционния съд от 2021 г. – бр. 41 от 2021 г.; изм., бр. 80 от 2021 г.; Решение № 13 на Конституционния съд от 2021 г. – бр. 85 от 2021 г.; изм., бр. 32 и 62 от 2022 г., бр. 48, 69, 84 и 86 от 2023 г., бр. 18, 36 и 39 от 2024 г. и бр. 61 от 2025 г.)\n\n§ 1. \n\nВ чл. 149 се правят следните изменения и допълнения:\n\n1. Алинея 8 се изменя така:\n\n„(8) Разпит на вещо лице може да се извърши и чрез видеоконференция или телефонна конференция, когато:\n\n1. това се налага от обстоятелствата по делото;\n\n2. вещото лице е възпрепятствано да се яви пред съда по уважителни причини;\n\n3. вещото лице поиска разпитът му да се извърши чрез видеоконференция или телефонна конференция и съдът прецени, че това няма да попречи за разкриване на обективната истина.“\n\n2. Създава се ал. 9:\n\n„(9) Когато експертизата е възложена на няколко вещи лица, разпитът на всяко от тях може да се извърши по реда на ал. 8.“\n\nПреходни и заключителни разпоредби\n\n§ 2. \n\nВ Закона за съдебната власт (обн., ДВ, бр. 64 от 2007 г.; изм., бр. 69 и 109 от 2008 г., бр. 25, 33, 42, 102 и 103 от 2009 г., бр. 59 от 2010 г., бр. 1, 23, 32, 45, 81 и 82 от 2011 г.; Решение № 10 на Конституционния съд от 2011 г. – бр. 93 от 2011 г.; изм., бр. 20, 50 и 81 от 2012 г., бр. 15, 17, 30, 52, 66, 70 и 71 от 2013 г., бр. 19, 21, 53, 98 и 107 от 2014 г., бр. 14 от 2015 г., бр. 28, 39, 50, 62 и 76 от 2016 г., бр. 13 от 2017 г.; Решение № 1 на Конституционния съд от 2017 г. – бр. 14 от 2017 г.; изм., бр. 63, 65, 85, 90 и 103 от 2017 г., бр. 7, 15, 49 и 77 от 2018 г., бр. 17 от 2019 г.; Решение № 2 на Конституционния съд от 2019 г. – бр. 19 от 2019 г.; изм., бр. 29, 64 и 83 от 2019 г., бр. 11, 86, 103, 109 и 110 от 2020 г., бр. 16 от 2021 г.; Решение № 7 на Конституционния съд от 2021 г. – бр. 41 от 2021 г.; Решение № 6 на Конституционния съд от 2021 г. – бр. 43 от 2021 г.; изм., бр. 80 от 2021 г., бр. 15, 24 и 32 от 2022 г.; Решение № 7 на Конституционния съд от 2021 г. – бр. 56 от 2022 г.; изм., бр. 62 от 2022 г., бр. 11, 48, 66, 69, 84, 86 и 108 от 2023 г., бр. 18 и 67 от 2024 г. и бр. 6 от 2025 г.) се правят следните изменения и допълнения:\n\n1. В чл. 249, ал. 1 се създава т. 5:\n\n„5. поддържането и повишаването на професионалната квалификация на специалистите, утвърдени за вещи лица в областта на съдебните автотехнически експертизи.“\n\n2. В чл. 257, ал. 2 след думите „съдебните служители“ се поставя запетая и се добавя „на специалистите, утвърдени за вещи лица в областта на съдебните автотехнически експертизи“.\n\n3. В чл. 400, ал. 1 се създава изречение второ: „За специалистите в областта на съдебните автотехнически експертизи, с изключение на заемащите или заемалите академична длъжност „доцент“ или „професор“ във висши училища, научни организации или Българската академия на науките, се вписва и признатата правоспособност.“\n\n4. В чл. 401:\n\nа) създава се нова ал. 3:\n\n„(3) Комисиите по ал. 1 и 2, които съставят списъци на специалистите, утвърдени за вещи лица, заседават два пъти годишно.“;\n\nб) досегашната ал. 3 става ал. 4.\n\n5. Член 402 се изменя така:\n\n„Чл. 402. (1) Предложения за изменение и допълнение на утвърдените списъци на вещи лица се правят два пъти годишно – до края на март и до края на септември на съответната календарна година. Предложения за изменение и допълнение на утвърдените списъци на преводачи се правят до края на септември на съответната календарна година.\n\n(2) До края на април и до края на октомври комисиите по чл. 401, ал. 1 и 2 актуализират списъците на специалистите, утвърдени за вещи лица. До края на октомври комисиите по чл. 401, ал. 1 и 2 актуализират списъците на специалистите, утвърдени за преводачи.\n\n(3) До 15 май и до 15 ноември списъците на специалистите, утвърдени за вещи лица, се изпращат на министъра на правосъдието за обнародване в „Държавен вестник“ и за публикуване в интернет. До 15 ноември списъците на специалистите, утвърдени за преводачи, се изпращат на министъра на правосъдието за обнародване в „Държавен вестник“ и за публикуване в интернет.\n\n(4) Промени в списъците могат да се правят и през текущата година.“\n\n6. Създава се чл. 402б:\n\n„Чл. 402б. (1) Вещите лица поддържат и повишават професионалната си квалификация за ефективно изпълнение на дейността им при извършване на съдебни експертизи.\n\n(2) Специалистите, утвърдени за вещи лица в областта на съдебните автотехнически експертизи, с изключение на заемащите или заемалите академична длъжност „доцент“ или „професор“ във висши училища, научни организации или Българската академия на науките, са задължени ежегодно да повишават професионалната си квалификация за ефективно изпълнение на дейността им при извършване на съдебни експертизи.“\n\n7. В чл. 403, ал. 1 се създава т. 5:\n\n„5. реда за признаване на правоспособност на вещите лица в областта на съдебните автотехнически експертизи.“\n\n§ 3. \n\n(1) В тримесечен срок от влизането в сила на закона министърът на правосъдието, съгласувано с пленума на Висшия съдебен съвет, привежда наредбата по чл. 403, ал. 1 от Закона за съдебната власт в съответствие с разпоредбите на този закон.\n\n(2) В едногодишен срок от влизането в сила на закона специалистите, утвърдени за вещи лица в областта на съдебните автотехнически експертизи до влизането в сила на закона, полагат изпит за признаване на правоспособност.\n\n(3) В срока по ал. 2 вещите лица в областта на съдебните автотехнически експертизи може да бъдат назначавани за вещи лица от органа, който възлага експертизата, да извършват експертизи и да изготвят експертни заключения.\n\n(4) Лицата по ал. 2, които не положат или не положат успешно изпит за признаване на правоспособност, се отписват от списъците на вещите лица.\n\nЗаконът е приет от 51-вото Народно събрание на 30 юли 2025 г. и е подпечатан с официалния печат на Народното събрание.\n\nЗа председател на Народното събрание: \nДрагомир Стойнев\n\n4368",
  "textLength": 6533,
  "scrapedAt": "2026-01-11T02:56:44.104Z",
  "isComplete": true,
  "error": null,
  "retryCount": 0
}