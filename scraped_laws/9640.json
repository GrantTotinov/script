{
  "title": "09/09/2009 Закон за изменение и допълнение на Закона за пътищата",
  "date": "",
  "link": "https://www.parliament.bg/bg/laws/ID/9640",
  "lawId": "9640",
  "actualTitle": "Закони",
  "metadata": [],
  "fullText": "ЗАКОН\n\nза изменение и допълнение на Закона за пътищата \n\n(обн., ДВ, бр. 26 от 2000 г.; изм., бр. 88 от 2000 г., бр. 111 от 2001 г., бр. 47 и 118 от 2002 г., бр. 9 и 112 от 2003 г., бр. 6 и 14 от 2004 г., бр. 88 и 104 от 2005 г., бр. 30, 36, 64, 102, 105 и 108 от 2006 г., бр. 59 от 2007 г., бр. 43 и 69 от 2008 г., бр. 12, 32, 41 и 42 от 2009 г.)\n\n§ 1.\n\n В чл. 1, ал. 2, т. 1 след думата „репуб­ликански“ се добавя „или общински“.\n\n§ 2. \n\nВ чл. 3, ал. 4 думите „на министъра на транспорта и“ се заличават.\n\n§ 3.\n\n В чл. 4 се правят следните изменения и допълнения:\n\n1. В ал. 1 след думата „републиканските“ се добавя „и общинските“.\n\n2. В ал. 2 след думата „републиканските“ се добавя „и общинските“, а думата „градо­устройствен“ се заменя с „устройствен“.\n\n§ 4. \n\nВ чл. 5, ал. 6 след думата „републиканските“ се добавя „или общинските“.\n\n§ 5.\n\n В чл. 6, ал. 3 думата „градоустройствените“ се заменя с „устройствените“.\n\n§ 6.\n\n В чл. 9, ал. 4 думите „Национална агенция „Пътна инфраструктура“ се заменят с „Агенция „Пътна инфраструктура“. \n\n§ 7.\n\n В чл. 10, ал. 6 думата „транспорта“ се заменя с „финансите и министъра на регионалното развитие и благоустройството“.\n\n§ 8.\n\n В чл. 10а, ал. 5, т. 4 думите „Национална агенция „Пътна инфраструктура“ се заменят с „Агенция „Пътна инфраструктура“.\n\n§ 9. \n\nВ чл. 10е се правят следните изменения:\n\n1. В ал. 1 думите „Национална агенция „Пътна инфраструктура“ се заменят с „Агенция „Митници“.\n\n2. В ал. 2 думите „управление „Пътни такси и разрешителни“ на Национална агенция „Пътна инфраструктура“ се заменят с „Агенция „Митници“.\n\n§ 10.\n\n В чл. 19 се правят следните изменения:\n\n1. В ал. 1, т. 1 думите „Национална агенция „Пътна инфраструктура“ се заменят с „Агенция „Пътна инфраструктура“.\n\n2. В ал. 3 думите „Национална агенция „Пътна инфраструктура“ се заменят с „Агенция „Пътна инфраструктура“.\n\n§ 11. \n\nЧлен 20 се изменя така:\n\n„Чл. 20. (1) Министърът на транспорта, информационните технологии и съобщенията и министърът на регионалното развитие и благоустройството:\n\n1. осъществяват държавната политика за развитието на пътната инфраструктура;\n\n2. предлагат на Министерския съвет стратегия за развитие на пътната инфраструктура и средносрочна програма за изпълнението й;\n\n3. внасят в Министерския съвет проекти на закони и на подзаконови нормативни актове, уреждащи ползването и управлението на пътищата, съобразно техните компетентности.\n\n(2) Министърът на транспорта, информационните технологии и съобщенията поддържа и развива международните инициативи и сключва международни договори за изграждането на участъци от трансевропейската пътна мрежа на територията на страната, включително за трансграничните пътни връзки.\n\n(3) Министърът на регионалното развитие и благоустройството поддържа и развива международните инициативи, сключва и осигурява изпълнението на международни договори в областта на управлението, планирането, изграждането и поддържането на републиканските пътища.\n\n(4) Ръководителите на управляващите органи на Оперативна програма „Транспорт“ и Оперативна програма „Регионално развитие“ сключват оперативни споразумения с председателя на управителния съвет на Агенция „Пътна инфраструктура“ за изпълнението на проекти, финансирани от Оперативна програма „Транспорт“, Оперативна програма „Регионално развитие“, Кохезионния фонд и Европейския фонд за регионално развитие на Европейския съюз.“\n\n§ 12.\n\n В чл. 21 се правят следните изменения и допълнения:\n\n1. Алинея 1 се изменя така:\n\n„(1) Националната агенция „Пътна инфраструктура“ към Министерския съвет се преобразува в Агенция „Пътна инфраструктура“ към министъра на регионалното развитие и благоустройството.“\n\n2. Алинея 2 се изменя така:\n\n„(2) Агенция „Пътна инфраструктура“, наричана по-нататък „агенцията“, е юридическо лице, второстепенен разпоредител с бюджетни кредити към министъра на регионалното развитие и благоустройството, със седалище София и със специализирани звена: областни пътни управления и Централен институт на пътните технологии, национални и европейски норми и стандарти.“\n\n3. В ал. 3:\n\nа) точки 12 и 13 се отменят;\n\nб) в т. 14 думите „извънредните ситуации“ се заменят с „вътрешните работи, други компетентни органи“.\n\n4. Създава се ал. 4:\n\n„(4) Министърът на регионалното развитие и благоустройството осъществява контрол върху дейността на агенцията, като:\n\n1. утвърждава бюджета на агенцията;\n\n2. приема отчета за изпълнение на бюджета на агенцията;\n\n3. осъществява контрол върху изпълнението на бюджета на агенцията в рамките на своите компетенции;\n\n4. приема годишния отчет за дейността на агенцията;\n\n5. осъществява и други контролни функции в рамките на правомощията му, предвидени в нормативен акт.“\n\n§ 13.\n\n Член 21а се изменя така:\n\n„Чл. 21а. (1) Агенцията се ръководи от управителен съвет.\n\n (2) Управителният съвет се състои от председател и двама членове, които са с подходяща квалификация и професионален опит в областта на управлението, планирането, изграждането и поддържането на пътната инфраструктура или в управлението на публични и корпоративни структури.\n\n(3) Агенцията се представлява от председателя на управителния съвет. \n\n(4) Договорите с председателя и членовете на управителния съвет се сключват, изменят и прекратяват от министъра на регионалното развитие и благоустройството.“\n\n§ 14. \n\nЧлен 21б се изменя така:\n\n„Чл. 21б. (1) Председател и член на управителния съвет на агенцията не може да бъде лице, което:\n\n1. е поставено под запрещение;\n\n2. е осъждано за умишлено престъпление от общ характер на лишаване от свобода;\n\n3. заема длъжност или извършва дейност по чл. 19, ал. 6 от Закона за администрацията; \n\n4. е свързано лице по смисъла на Търговския закон с търговец или съдружник или акционер в търговец, който участва в процедури за обществени поръчки или за концесии, провеждани от агенцията;\n\n5. заема ръководна или контролна длъжност в политическа партия;\n\n6. е лишавано от правото да осъществява търговска дейност;\n\n7. не е български гражданин, гражданин на друга държава – членка на Европейския съюз, на друга държава – страна по Споразумението за Европейското икономическо пространство, или на Конфедерация Швейцария.\n\n(2) Председателят и членовете на управителния съвет подават декларация за липса на обстоятелствата по ал. 1 при встъпване в длъжност и текущо на всеки 6 месеца. В тридневен срок от промяна на декларираните обстоятелства лицето подава декларация за това.\n\n(3) При възникване на обстоятелство, което е несъвместимо с изискванията за заемане на длъжността по ал. 1, договорът на съответното лице се прекратява.“\n\n§ 15. \n\nЧлен 21в се изменя така:\n\n„Чл. 21в. (1) Управителният съвет взема решения за:\n\n1. организиране на разпределението и разходването на средствата за изпълнение на дейностите по планирането, изграждането, управлението и поддържането на републиканските пътища;\n\n2. приемане на проекта на бюджет на агенцията;\n\n3. извършване на разпоредителни сделки или отдаване под наем на имоти и вещи – държавна собственост, предоставени за управление на агенцията;\n\n4. предложения до министъра на регионалното развитие и благоустройството за промени в списъка на републиканските пътища;\n\n5. предложения за проекти на нормативни актове, уреждащи управлението, проектирането, строителството и поддържането на пътища;\n\n6. одобряване на технически спецификации, технически указания и методически документи, свързани с изграждането, управлението, експлоатацията и поддържането на пътищата;\n\n7. възлагане на обществени поръчки за проектиране, строителство, ремонт и поддържане на републиканските пътища, както и за управление на проекти, научно-приложни изследвания и консултации, свързани с управлението на пътищата;\n\n8. изработване на проектите на решения за откриване на процедури за предоставяне на концесия, на обосновка, на обявление, на документация за участие и на концесионни договори за концесии на републикански пътища;\n\n9. изготвяне, приемане и предоставяне на министъра на регионалното развитие и благоустройството ежегодно в срок до 31 март на годишен отчет за дейността на агенцията за предходната година. \n\n(2) Управителният съвет взема и други решения, свързани с оперативното ръководство и дейността на агенцията.\n\n(3) Управителният съвет взема решения с мнозинство от неговите членове.\n\n(4) Правилата за работата на управителния съвет се одобряват от министъра на регионалното развитие и благоустройството по предложение на управителния съвет.“\n\n§ 16.\n\n Член 21г се изменя така:\n\n„Чл. 21г. Председателят на управителния съвет на агенцията:\n\n1. организира дейността на агенцията; \n\n2. назначава и освобождава служителите на агенцията;\n\n3. сключва договорите за обществени поръчки за проектиране, строителство, ремонт и поддържане на републиканските пътища, както и за управление на проекти, научно-приложни изследвания и консултации, свързани с управлението на пътищата, след решение на управителния съвет;\n\n4. сключва концесионните договори за републикански пътища и представлява концедента по тях, включително като извършва контрола по изпълнение на концесионните договори;\n\n5. сключва други договори и споразумения, необходими за дейността на агенцията;\n\n6. организира и привежда в изпълнение решенията на управителния съвет;\n\n7. решава други въпроси, предвидени в нормативен акт, които не са от изключителната компетентност на управителния съвет.“\n\n§ 17.\n\n В чл. 21д, ал. 3 думите „министър-председателя“ се заменят с „министъра на регионалното развитие и благоустройството“.\n\n§ 18. \n\nВ чл. 21е се правят следните изменения:\n\n1. В ал. 1 думите „изпълнителния директор“ се заменят с „управителния съвет“.\n\n2. В ал. 2 думите „със заповед на изпълнителния директор“ се заменят със „с решение на управителния съвет“.\n\n§ 19.\n\n В чл. 22, ал. 1 думите „ал. 2“ се заменят с „чл. 21, ал. 2“.\n\n§ 20.\n\n В чл. 24, ал. 1 думите „от изпълнителния директор на агенцията след разрешение от надзорния съвет“ се заменят със „с решение на управителния съвет на агенцията“.\n\n§ 21. \n\nВ чл. 26 се правят следните изменения:\n\n1. В ал. 3 в текста преди т. 1 думите „изпълнителния директор на агенцията или от упълномощено от него длъжностно лице“ се заменят с „управителния съвет на агенцията или от упълномощено от управителния съвет длъжностно лице от агенцията“.\n\n2. В ал. 5 думите „Изпълнителният директор“ се заменят с „Управителният съвет“.\n\n§ 22.\n\n В чл. 27 се правят следните изменения:\n\n1. Алинея 1 се изменя така:\n\n„(1) Агенция „Пътна инфраструктура“ проучва интензивността на движението и контролира теглото, осовото натоварване и габаритните размери на пътните превозни средства чрез разполагане на определени места на устройства за отчитане на тези характеристики с оглед правилната експлоатация на пътищата и предпазването им от разрушаване, като събира такси при превишаване на допустимите стойности.“\n\n2. Алинея 2 се отменя. \n\n3. В ал. 3 думите „Национална агенция „Пътна инфраструктура“ се заменят с „Агенция „Пътна инфраструктура“, а думите „и 2“ се заличават. \n\n§ 23.\n\n В чл. 36а, ал. 2, т. 2, буква „а“ думите „изпълнителния директор“ се заменят с „управителния съвет“.\n\n§ 24. \n\nВ чл. 38, ал. 4, т. 1 думите „изпълнителния директор на агенцията“ се заменят с „управителния съвет на агенцията или упълномощено от управителния съвет длъжностно лице от агенцията“.\n\n§ 25.\n\n В чл. 39, ал. 2 думите „заповед на изпълнителния директор на агенцията“ се заменят с „решение на управителния съвет на агенцията или заповед на упълномощено от управителния съвет длъжностно лице от агенцията“.\n\n§ 26. \n\nВ чл. 50 ал. 1 се отменя.\n\n§ 27. \n\nВ чл. 56 се правят следните изменения:\n\n1. В ал. 2, т. 1 думите „управление „Пътни такси и разрешителни“ се заменят с „Агенция „Митници“.\n\n2. В ал. 3, т. 1 думите „изпълнителния директор на агенцията или от упълномощено от него длъжностно лице“ се заменят с „управителния съвет на агенцията или от упълномощено от управителния съвет длъжностно лице от агенцията, съответно от директора на Агенция „Митници“ или от упълномощено от него длъжностно лице от агенцията“.\n\n§ 28.\n\n Навсякъде в закона думите „министъра на транспорта“ се заменят с „министъра на транспорта, информационните технологии и съобщенията“.\n\nПреходни и заключителни разпоредби\n\n§ 29.\n\n (1) Бюджетните кредити от бюджета на Национална агенция „Пътна инфраструктура“ към Министерския съвет, преобразувана с този закон, се прехвърлят по бюджета на Министерството на регионалното развитие и благоустройството.\n\n(2) Агенция „Пътна инфраструктура“ към министъра на регионалното развитие и благоустройството е правоприемник на активите, пасивите, правата и задълженията, включително на правата и задълженията по сключените договори на Национална агенция „Пътна инфраструктура“ към Министерския съвет по баланса и отчета към датата на влизане в сила на този закон.\n\n(3) Трудовите правоотношения с работниците и служителите в Национална агенция „Пътна инфраструктура“ към Министерския съвет се уреждат при условията и по реда на чл. 123 от Кодекса на труда, с изключение на тези по ал. 4. \n\n(4) Трудовите правоотношения с работниците и служителите от Управление „Пътни такси и разрешителни“ в Национална агенция „Пътна инфраструктура“ към Министерския съвет се прекратяват при условията и по реда на чл. 328, ал. 1, т. 2 от Кодекса на труда от влизането в сила на измененията в Устройствения правилник на Агенция „Митници“.\n\n§ 30. \n\nПравомощията на надзорния съвет, на изпълнителния директор и на заместник изпълнителните директори на Национална агенция „Пътна инфраструктура“ към Министерския съвет се прекратяват от датата на влизане в сила на този закон. \n\n§ 31.\n\n В Закона за движението по пътищата (обн., ДВ, бр. 20 от 1999 г.; изм., бр. 1 от 2000 г., бр. 43 и 76 от 2002 г., бр. 16 и 22 от 2003 г., бр. 6, 70, 85 и 115 от 2004 г., бр. 79, 92, 99, 102, 103 и 105 от 2005 г., бр. 30, 34, 61, 64, 80, 82, 85 и 102 от 2006 г., бр. 22, 51, 53, 97 и 109 от 2007 г., бр. 36, 43, 69, 88 и 102 от 2008 г.) се правят следните изменения и допълнения:\n\n1. В чл. 148в, ал. 3 думите „Национална агенция „Пътна инфраструктура“ се заменят с „Агенция „Пътна инфраструктура“.\n\n2. В чл. 167, ал. 3:\n\nа) изречение второ се изменя така: „Общата маса, осовото натоварване и габаритните размери на пътните превозни средства се контролират от длъжностни лица на Агенция „Митници“ и на Агенция „Пътна инфраструктура“ с оглед правилната експлоатация на пътищата и предпазването им от разрушаване.“;\n\nб) създава се изречение трето: „Агенция „Митници“ осъществява митнически контрол върху превозвачите и контролира спазването на маршрутите от превозвачите, влизащи или излизащи от страната.“ \n\nЗаконът е приет от 41-ото Народно събрание на 9 септември 2009 г. и е подпечатан с официалния печат на Народното събрание.\n\nПредседател на Народното събрание:\n  Цецка Цачева\n\n10949",
  "textLength": 14655,
  "scrapedAt": "2026-01-11T03:46:41.667Z",
  "isComplete": true,
  "error": null,
  "retryCount": 0
}