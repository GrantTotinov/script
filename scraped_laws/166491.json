{
  "title": "27/06/2025 Закон за изменение и допълнение на Гражданския процесуален кодекс",
  "date": "",
  "link": "https://www.parliament.bg/bg/laws/ID/166491",
  "lawId": "166491",
  "actualTitle": "Закони",
  "metadata": [],
  "fullText": "ЗАКОН\n\nза изменение и допълнение на Гражданския процесуален кодекс\n\n(обн., ДВ, бр. 59 от 2007 г.; изм., бр. 50 от 2008 г.; Решение № 3 на Конституционния съд от 2008 г. – бр. 63 от 2008 г.; изм., бр. 69 от 2008 г., бр. 12, 19, 32 и 42 от 2009 г.; Решение № 4 на Конституционния съд от 2009 г. – бр. 47 от 2009 г.; изм., бр. 82 от 2009 г., бр. 13 и 100 от 2010 г.; Решение № 15 на Конституционния съд от 2010 г. – бр. 5 от 2011 г.; изм., бр. 45, 49 и 99 от 2012 г., бр. 15 и 66 от 2013 г., бр. 53 и 98 от 2014 г., бр. 50 от 2015 г., бр. 15 и 43 от 2016 г., бр. 8, 13, 63, 86, 96 и 102 от 2017 г., бр. 42 и 65 от 2018 г., бр. 38, 83, 98 и 100 от 2019 г., бр. 68, 98 и 110 от 2020 г., бр. 9 и 15 от 2021 г., бр. 15, 62 и 102 от 2022 г., бр. 11, 66, 80, 85 и 102 от 2023 г., бр. 39 от 2024 г.; Решение № 11 на Конституционния съд от 2024 г. – бр. 57 от 2024 г.; изм., бр. 67 от 2024 г. и бр. 26 от 2025 г.)\n\n§ 1. \n\nВ чл. 34, ал. 3 думите „процедура по медиация в случаите по чл. 140а и 140б“ се заменят с „информационна среща за процедура по медиация и в процедура по медиация“.\n\n§ 2. \n\nВ чл. 78 ал. 9 се изменя така:\n\n„(9) При приключване на делото със спогодба половината от внесената държавна такса се връща на ищеца. Когато съдът одобри сключено споразумение в процедура по медиация, на ищеца се връща 70 на сто от внесената държавна такса, а когато споразумението е постигнато в процедура по медиация, проведена в съдебен център след задължителна информационна среща по чл. 140а – 85 на сто. Изречение второ се прилага съответно и по отношение на внесената държавна такса за обжалване пред въззивна инстанция, когато споразумението е постигнато по време на въззивното производство. Разноските по производството и по спогодбата остават върху страните, както са ги направили, ако не е уговорено друго.“\n\n§ 3. \n\nСъздава се нов чл. 78а: \n\n„Разноски за информационна среща и медиация по висящи съдебни дела\n\nЧл. 78а. (1) Разноските за информационна среща за процедура по медиация и за медиация в случаите по чл. 19, ал. 1 – 3 от Закона за медиацията с обща продължителност съгласно чл. 23 от Закона за медиацията се заплащат от бюджета на съда в размерите съгласно наредба по чл. 25 от Закона за медиацията.\n\n(2) Страна, която не се яви без уважителна причина или откаже да участва в информационна среща за процедура по медиация, когато е била задължена от съда, заплаща разноските за провеждане на един час информационна среща съобразно наредбата по ал. 1. Когато информационната среща не е проведена поради неявяване и на двете страни, разноските за срещата се заплащат от тях поравно. Съответните суми се присъждат в полза на съда съгласно чл. 81.“\n\n§ 4. \n\nВ чл. 127 се създава ал. 5:\n\n„(5) В исковата молба ищецът посочва наличието на пречки по чл. 140а, ал. 3 за провеждане на процедура за медиация по спора, ако са му известни, и представя писмени доказателства за тях.“\n\n§ 5. \n\nВ чл. 131 се създава ал. 4:\n\n„(4) В отговора на исковата молба ответникът посочва наличието на пречки по чл. 140а, ал. 3 за провеждане на процедура за медиация по спора, ако са му известни, и представя писмени доказателства за това.“\n\n§ 6. \n\nВ чл. 140 се правят следните изменения и допълнения:\n\n1. Създава се нова ал. 3:\n\n„(3) Съдът задължава страните да участват лично в информационна среща за процедура по медиация, когато са налице условията по чл. 140а, ал. 1 и 2 и няма пречки по чл. 140а, ал. 3. Страна може да участва в срещата и чрез представител в случаите по чл. 22, ал. 2 от Закона за медиацията.“\n\n2. Създават се ал. 4 и 5:\n\n„(4) Информационната среща за процедура по медиация се насрочва в подходящ срок преди първото открито заседание.\n\n(5) Съдът може да задължи страните да участват в информационна среща за процедура по медиация и в първото открито заседание или по изключение до приключване на съдебното дирене в първа инстанция, когато това няма да затрудни разглеждането и решаването на делото в разумен срок. В тези случаи срещата се насрочва в подходящ срок преди следващото открито заседание.“\n\n3. Досегашната ал. 3 става ал. 6 и се изменя така:\n\n„(6) Съдът насрочва делото в открито заседание, за което призовава страните и им връчва препис от определението по ал. 1. Съдът може да съобщи на страните и проекта си за доклад по делото.“\n\n§ 7. \n\nСъздава се нов чл. 140а:\n\n„Медиация\n\nЧл. 140а. (1) Съдът задължава страните лично да участват в информационна среща за процедура по медиация, когато е предявен иск или до съда е отправено искане за:\n\n1. управление на съсобствена вещ или разпределяне на нейното ползване по чл. 32, ал. 2 от Закона за собствеността;\n\n2. парични вземания по чл. 30, ал. 3 и чл. 31, ал. 2 от Закона за собствеността;\n\n3. делба по чл. 34 от Закона за собствеността – в производството по извършване на делбата;\n\n4. развод по чл. 49, ал. 1 от Семейния кодекс заедно със задължително съединените искове по чл. 322, ал. 2;\n\n5. разрешаване на спорове относно местоживеенето на детето, упражняването на родителските права и задължения, личните отношения с детето и издръжката му по чл. 123, ал. 2 и чл. 127, ал. 2 от Семейния кодекс;\n\n6. изменение на местоживеенето, упражняването на родителските права, личните отношения и издръжката на децата при изменение на обстоятелствата след развода;\n\n7. определяне на мерки за лични отношения с бабата и дядото по чл. 128 от Семейния кодекс;\n\n8. издръжка; \n\n9. възнаграждение или обезщетение, произтичащо от трудово правоотношение, както и за признаване на уволнението за незаконно и неговата отмяна и за възстановяване на предишната работа;\n\n10. парично или непарично вземане по граждански спор, произтичащо от договор, едностранна сделка, непозволено увреждане, неоснователно обогатяване или водене на чужда работа без пълномощие, с цена на иска до 25 000 лв.;\n\n11. парично или непарично вземане по търговски спор по чл. 365, т. 1 без оглед на цената на иска.\n\n(2) Съдът задължава страните в случаите по ал. 1, когато прецени, че спорът е подходящ за препращане към медиация, като съобразява всички обстоятелства, свързани с него, включително когато:\n\n1. между страните съществуват трайни отношения;\n\n2. между страните се водят или са водени няколко дела, които имат връзка помежду си;\n\n3. по делото са предявени няколко иска или насрещни претенции;\n\n4. разноските за производството може значително да надхвърлят материалния интерес по делото;\n\n5. бързото доброволно разрешаване на спора е в интерес на страните или на детето;\n\n6. основните факти, от които произтичат претендираните права и възражения, са безспорни;\n\n7. са налице други обстоятелства, които сочат, че спорът е подходящ за медиация.\n\n(3) В случаите по ал. 1 съдът не задължава страните да участват в информационна среща за процедура по медиация, когато:\n\n1. процедурата по медиация е изключена за съответния вид спор със закон;\n\n2. първото съобщение по делото не е връчено на ответника лично или чрез друго лице в предвидените от закона случаи, освен ако той бъде намерен в хода на производството пред първата инстанция;\n\n3. ответникът признае иска;\n\n4. по делото са представени доказателства за извършено насилие на страна по делото от насрещната страна или за съществуването на риск за живота или здравето на детето или за неговия интерес;\n\n5. участието на страните затруднява разглеждането и решаването на делото в разумен срок;\n\n6. страните не могат да се разпореждат с правото, което е предмет на делото;\n\n7. има други обстоятелства, които насочват към обосновано предположение, че медиацията не би довела до положителен резултат.\n\n(4) Независимо от вида на делото, цената на иска и предпоставките по ал. 2, когато липсват пречките по ал. 3, съдът:\n\n1. приканва страните да разрешат спора чрез медиация, когато е налице писмено съгласие между тях, постигнато преди предявяването на иска;\n\n2. насочва страните към медиация, когато съгласието е постигнато чрез размяна на процесуалните книжа.“\n\n§ 8. \n\nСъздава се нов чл. 140б: \n\n„Провеждане на информационната среща \n\nЧл. 140б. (1) При насрочена информационна среща за медиация производството по делото не се спира и съдопроизводствените действия продължават. \n\n(2) Страните са длъжни да участват в информационна среща за медиация само веднъж в производството. \n\n(3) Информационната среща за медиация се провежда в определения от съда срок. По общо съгласие страните могат да участват в информационна среща и в процедура по медиация и след този срок едновременно с разглеждане на делото или като поискат производството да бъде спряно по реда на чл. 229, ал. 1, т. 1. \n\n(4) При наличие на предпоставките по чл. 149, ал. 2 съдът пристъпва към постановяване на решение по делото, независимо че не е проведена информационна среща – когато съдът не е указал на страните да участват в срещата или някоя от страните не е участвала в нея. Съдът отлага делото за провеждане на информационна среща или на процедура по медиация само по искане на всички страни. \n\n(5) Когато в процедура по медиация е постигнато споразумение, което е представено на съда, то се разглежда по реда на чл. 234 или чл. 321, ал. 5.“\n\n§ 9. \n\nСъздава се нов чл. 314а:\n\n„Информационна среща за медиация\n\nЧл. 314а. Съдът задължава страните да участват лично в информационна среща за медиация при условията и по реда на чл. 140, ал. 3.“\n\n§ 10.\n\n В чл. 321 се правят следните изменения и допълнения:\n\n1. Алинея 1 се изменя така:\n\n„(1) При разглеждане на дело по иск за развод се прилагат съответно чл. 127, ал. 5, чл. 131, ал. 4, чл. 140, ал. 3, чл. 140а и 140б, доколкото в тази глава не е предвидено друго.“\n\n2. Създават се нови ал. 3 и 4:\n\n„(3) След разрешаването на предварителните въпроси и тези по редовността на исковата молба, когато страните не са участвали в информационна среща за процедура по медиация или тя не е довела до започване на процедура по медиация, съдът отново напътва страните към медиация или друг способ за доброволно уреждане на спора.\n\n(4) Когато страните постигнат съгласие за започване на медиация или друг способ за доброволно уреждане на спора, делото се спира.“\n\n§ 11.\n\n В чл. 329, ал. 1, изречение второ накрая думите „а разноските по чл. 78а, ал. 1 се заплащат от бюджета на съда“ се заличават и се създава изречение трето: „Член 78а се прилага независимо от разрешаването на въпроса за вината или недобросъвестността.“\n\n§ 12.\n\n Член 355 се изменя така:\n\n„Разноски по производството\n\nЧл. 355. Страните заплащат разноските съобразно стойността на дяловете им. По присъединените искове в делбеното производство разноските се определят по чл. 78 и 78а.“\n\n§ 13.\n\n В чл. 410 ал. 5 се изменя така:\n\n„(5) Търговците, държавата и държавните учреждения, общините, нотариусите и частните съдебни изпълнители, както и лицата, представлявани от адвокат, подават заявления за издаване на заповед за изпълнение само по електронен път чрез електронния формуляр, достъпен в Единния портал за електронно правосъдие.“\n\n§ 14.\n\n В чл. 446 се правят следните изменения:\n\n1. Създава се нова ал. 3:\n\n„(3) Дробните части по ал. 1, т. 1 и 2 се изчисляват върху пълния размер на дохода на осъденото лице след приспадане на сумите по ал. 2, като във всички случаи за лицето трябва да остане сума не по-малка от минималната работна заплата.“\n\n2. Досегашните ал. 3 и 4 стават съответно ал. 4 и 5.\n\nПреходни и заключителни разпоредби\n\n§ 15.\n\n В Закона за медиацията (обн., ДВ, бр. 110 от 2004 г.; изм., бр. 86 от 2006 г., бр. 9 и 27 от 2011 г., бр. 77 от 2018 г., бр. 17 от 2019 г., бр. 11 от 2023 г.; Решение № 11 на Конституционния съд от 2024 г. – бр. 57 от 2024 г.) се правят следните изменения и допълнения:\n\n1. В чл. 7, ал. 1 накрая се поставя запетая и се добавя „включително по време на информационната среща за процедура по медиация“.\n\n2. В чл. 11:\n\nа) в ал. 2 накрая думите „а когато липсва изрично съгласие – денят на първата среща на всички участници с медиатора“ се заличават;\n\nб) алинея 4 се отменя;\n\nв) в ал. 5 се създава изречение второ: „Това съгласие не представлява пречка за предявяване на иск пред съда от страна по договора, като при провеждане на процедура по медиация съответно се прилагат правилата на чл. 140б, ал. 1 от Гражданския процесуален кодекс относно развитието на съдебното производство.“;\n\nг) създава се ал. 6:\n\n„(6) По спорове с участието на потребител и по трудови спорове съгласие на страните за разрешаване на спора чрез медиация поражда действие само когато е дадено след възникването на спора.“\n\n3. В чл. 13:\n\nа) заглавието се изменя така: „Информационна среща и процедура по медиация“;\n\nб) алинеи 1 – 3 се изменят така:\n\n„(1) Преди започване на процедурата по медиация се провежда информационна среща, на която медиаторът информира страните по спора за същността и принципите на медиацията, за реда, по който тя се провежда, за ролята на медиатора и за последиците от нея. Медиаторът изисква от страните писмено съгласие за участие в процедура по медиация.\n\n(2) При дадено съгласие по ал. 1 медиаторът е длъжен да посочи на страните всички обстоятелства, които могат да породят у тях основателни съмнения относно неговата безпристрастност и неутралност, включително когато медиаторът е лице:\n\n1. което е съпруг или роднина по права линия без ограничение, по съребрена линия до четвърта степен или по сватовство до трета степен на някоя от страните или на неин представител;\n\n2. което живее във фактическо съпружеско съжителство със страна по спора – предмет на медиацията;\n\n3. което е било представител или пълномощник на страна по спора – предмет на медиацията;\n\n4. за което съществуват други обстоятелства, които пораждат основателно съмнение в неговата безпристрастност.\n\n(3) Медиаторът подписва декларация за безпристрастност за всяка от страните, в която посочва и обстоятелствата по ал. 2, и я предоставя на страните по спора.“\n\n4. В чл. 14 ал. 2 се отменя.\n\n5. В чл. 18:\n\nа) заглавието се изменя така: „Сила на споразумението“;\n\nб) създава се нова ал. 3:\n\n„(3) Когато страните са постигнали споразумение във връзка с предмета на няколко висящи дела, то се одобрява от съда, който разглежда първото образувано дело. Страните представят одобрената съдебна спогодба по останалите висящи дела, които се прекратяват изцяло или частично според съдържанието на спогодбата.“;\n\nв) досегашната ал. 3 става ал. 4.\n\n6. Създава се нов чл. 19:\n\n„Процедури, провеждани в съдебен център\n\nЧл. 19. (1) В случаите и при условията, предвидени в закон, съдът задължава страните по висящо съдебно дело да участват в информационна среща за процедурата по медиация, която се провежда в съдебен център по медиация към съответния съд.\n\n(2) След като медиаторът информира страните за обстоятелствата по чл. 13, ал. 1, те могат да обсъдят с него и възможностите за постигане на споразумение по конкретния спор. \n\n(3) След проведена информационна среща и при съгласие на страните в съдебния център се провеждат процедури по медиация по спорове – предмет на висящо съдебно дело.\n\n(4) След информационната среща страните могат по своя преценка да проведат медиация и извън съдебния център.\n\n(5) Процедура по медиация в съдебен център може да бъде проведена по инициатива на страните по висящо съдебно дело и извън случаите по ал. 1 и 3.\n\n(6) Във всички случаи на медиация по висящо съдебно дело се прилага съответно чл. 140б, ал. 1 от Гражданския процесуален кодекс относно развитието на съдебното производство.“\n\n7. Създава се нов чл. 20:\n\n„Медиатор към съдебен център по медиация\n\nЧл. 20. (1) Медиатор към съдебен център по медиация може да бъде лице, което отговаря на изискванията на чл. 8, ал. 1, завършило е висше образование и е преминало допълнителен подбор и специализирано обучение по ред, определен в наредба по чл. 25.\n\n(2) При окръжните съдилища се водят списъци на медиаторите към съдебните центрове по медиация. За вписване на медиатори в списъците не се събира такса.“\n\n8. Създава се нов чл. 21:\n\n„Определяне на медиатор\n\nЧл. 21. (1) Информационната среща се провежда от един или повече медиатори от съответния съдебен център по медиация, определени от координатора на центъра при условия и по ред, предвидени в наредба по чл. 25.\n\n(2) Процедурата по медиация се провежда от един или повече медиатори към съответния съдебен център по медиация, посочени по общо съгласие на страните, а при липса на съгласие, определени от координатора на центъра, освен в случаите по чл. 19, ал. 4.\n\n(3) По своя преценка в зависимост от предмета на делото съдът може да укаже да участва медиатор с юридическо образование.“\n\n9. Създава се нов чл. 22:\n\n„Информационна среща за процедура по медиация\n\nЧл. 22. (1) В случаите по чл. 19, ал. 1 страните са длъжни да участват в информационна среща с медиатор, в която той предоставя на страните информацията по чл. 13, ал. 1, както и относно последиците от процедурата по медиация по отношение на висящото дело.\n\n(2) Страните участват в информационната среща лично, недееспособните – чрез законния си представител, а ограничено дееспособните – с попечителско съдействие. Когато страна по делото е държавата, община или юридическо лице, те може да бъдат представлявани и от пълномощник с изрично пълномощно. Когато страните са повече от две или на страната на ищеца или на ответника участват повече от две лица, те може да упълномощят изрично едно от тях или трето лице да ги представлява. Страните могат да участват в информационна среща и заедно с адвокат.\n\n(3) Информационната среща се отлага при наличие на уважителни причини, за които страната уведомява координатора на съдебния център. Страната може да поиска отлагане на срещата само веднъж. \n\n(4) Медиаторът предоставя на съда информация относно участието на страните в информационната среща при спазване на принципа на поверителност.“\n\n10. Създава се нов чл. 23:\n\n„Заплащане на медиацията\n\nЧл. 23. Информационната среща и процедурата по медиация по висящо съдебно дело по чл. 19, ал. 1 и 3 с обща продължителност до 3 часа се заплащат от бюджета на съда. Разноските включват осигуряване на помещение и други условия за провеждане на срещите и възнаграждение за медиатор, предвидени в наредба по чл. 25.“\n\n11. В чл. 24 ал. 2 и 3 се отменят.\n\n12. Създава се нов чл. 25: \n\n„Подзаконова уредба\n\nЧл. 25. Висшият съдебен съвет приема наредби за:\n\n1. подбора, статута и дейността на медиаторите към съдебните центрове;\n\n2. организацията и провеждането на информационните срещи и на процедурите по медиация в съдебните центрове;\n\n3. размера на дължимите от страните такси, вида на разноските и възнаграждението на медиаторите;\n\n4. структурата, организацията и координирането на дейността на съдебните центрове по медиация и задълженията на координатора.“\n\n§ 16.\n\n Висшият съдебен съвет приема наредбите по чл. 25 от Закона за медиацията в едномесечен срок от влизането в сила на този закон.\n\n§ 17.\n\n Този закон се прилага за производствата, образувани след влизането му в сила. Заварените при влизането в сила на този закон висящи съдебни производства се довършват по досегашния ред.\n\n§ 18.\n\n (1) Медиаторите, преминали успешно допълнителен подбор и специализирано обучение за медиатори към съдебен център по чл. 20 от Закона за медиацията и Наредба № 10 от 30 октомври 2023 г. за подбора, статута и дейността на медиаторите в съдебните центрове по медиация (ДВ, бр. 94 от 2023 г.) преди влизането в сила на Решение № 11 от 1 юли 2024 г. по конституционно дело № 11/2024 г. на Конституционния съд (ДВ, бр. 57 от 2024 г.), запазват статута си и подлежат на служебно вписване в списъка на медиаторите към съответния съдебен център след влизането в сила на този закон.\n\n(2) Медиаторите, преминали успешно допълнителен подбор, без да са участвали в специализирано обучение, се вписват в списъка на медиаторите към съответния съдебен център, след като преминат обучението.\n\n§ 19.\n\n Параграф 13 влиза в сила два месеца от обнародването на този закон в „Държавен вестник“ относно подаването на заявление от лицата, представлявани от адвокат.\n\nЗаконът е приет от 51-вото Народно събрание на 27 юни 2025 г. и е подпечатан с официалния печат на Народното събрание.\n\nПредседател на Народното събрание: \nНаталия Киселова\n\n3655",
  "textLength": 19876,
  "scrapedAt": "2026-01-11T03:11:40.611Z",
  "isComplete": true,
  "error": null,
  "retryCount": 0
}