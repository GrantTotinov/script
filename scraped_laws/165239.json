{
  "title": "25/04/2024 Закон за изменение и допълнение на Закона за устройството на Черноморското крайбрежие",
  "date": "",
  "link": "https://www.parliament.bg/bg/laws/ID/165239",
  "lawId": "165239",
  "actualTitle": "Закони",
  "metadata": [],
  "fullText": "ЗАКОН\n\nза изменение и допълнение на Закона за устройството на Черноморското крайбрежие \n\n(обн., ДВ, бр. 48 от 2007 г.; изм., бр. 36 и 67 от 2008 г., бр. 19, 82 и 92 от 2009 г., бр. 45 и 82 от 2012 г., бр. 27, 28 и 66 от 2013 г.; Решение № 12 на Конституционния съд от 2013 г. – бр. 105 от 2013 г.; изм., бр. 40 и 98 от 2014 г., бр. 9, 61 и 101 от 2015 г., бр. 20 и 36 от 2016 г., бр. 58, 96 и 103 от 2017 г., бр. 28 от 2018 г., бр. 56 и 60 от 2019 г., бр. 21 от 2020 г., бр. 16 и 17 от 2021 г., бр. 102 от 2022 г., бр. 86 и 102 от 2023 г. и бр. 16 от 2024 г.)\n\n§ 1. \n\nВ чл. 7, ал. 2 в изречение първо след думите „на морския плаж“ се добавя „а за плажовете по чл. 7а – да осигури и достъпен морски плаж за хората с увреждания“.\n\n§ 2. \n\nСъздават се чл. 7а и 7б:\n\n„Чл. 7а. Министерският съвет по предложение на министъра на туризма, съгласувано с министъра на регионалното развитие и благоустройството и министъра на труда и социалната политика, определя с решение достъпните морски плажове за хората с увреждания.\n\nЧл. 7б. Техническите изисквания за достъпност на морските плажове по чл. 7а се определят с наредбата по чл. 53, ал. 3 от Закона за хората с увреждания.“\n\n§ 3. \n\nВ чл. 8г, ал. 4 се правят следните изменения и допълнения:\n\n1. Създава се нова т. 6:\n\n„6. технически изисквания за осигуряване на достъпен морски плаж за хората с увреждания, съобразени с релефните характеристики на морския плаж и хидрологичните особености на прилежащата акватория на Черно море – за плажовете по чл. 7а;“.\n\n2. Досегашните т. 6, 7, 8, 9 и 10 стават съответно т. 7, 8, 9, 10 и 11.\n\n§ 4. \n\nВ чл. 8д, ал. 1 се правят следните изменения и допълнения:\n\n1. Създава се нова т. 11:\n\n„11. техническите изисквания за осигуряване на достъпен морски плаж за хората с увреждания, съобразени с релефните характеристики на морския плаж и хидрологичните особености на прилежащата акватория на Черно море – за плажовете по чл. 7а;“.\n\n2. Досегашните т. 11, 12, 13, 14 и 15 стават съответно т. 12, 13, 14, 15 и 16.\n\n§ 5. \n\nВ чл. 8к, ал. 1 се правят следните изменения и допълнения:\n\n1. Създава се нова т. 12:\n\n„12. технически изисквания за осигуряване на достъпен морски плаж за хората с увреждания – за плажовете по чл. 7а;“.\n\n2. Досегашната т. 12 става т. 13.\n\n§ 6. \n\nВ чл. 8щ, ал. 6 се правят следните изменения и допълнения:\n\n1. Създава се нова т. 5:\n\n„5. условията и изискванията за достъпен морски плаж за хората с увреждания – за плажовете по чл. 7а;“.\n\n2. Досегашната т. 5 става т. 6.\n\n§ 7. \n\nСъздава се чл. 22ж:\n\n„Чл. 22ж. (1) Който не изпълнява задълженията за осигуряване на достъпен морски плаж за хората с увреждания, се наказва с глоба от 2000 до 4000 лв. или с имуществена санкция от 5000 до 10 000 лв.\n\n (2) Когато нарушението по ал. 1 е извършено повторно, наказанието е глоба от 3000 до 6000 лв. или имуществена санкция от 6000 до 12 000 лв.“\n\n§ 8. \n\nВ чл. 32, ал. 1 след думите „чл. 22е“ се добавя „22ж“.\n\n§ 9. \n\nВ § 1 от допълнителните разпоредби се създава т. 10:\n\n„10. „Достъпен морски плаж за хората с увреждания“ е морски плаж с осигурен свободен и безплатен достъп за придвижване на хора с двигателни увреждания от входа на плажа до и в морето, съблекалните, тоалетните и преместваемите обекти за бързо обслужване, както и до душовете, чадърите, шезлонгите и съоръженията за спортно-развлекателна дейност.“\n\nПреходни и заключителни разпоредби\n\n§ 10.\n\n Министърът на регионалното развитие и благоустройството привежда наредбата по чл. 53, ал. 3 от Закона за хората с увреждания в съответствие с разпоредбите на този закон в 8-месечен срок от влизането му в сила.\n\n§ 11.\n\n Министерският съвет приема решението по чл. 7а в 10-месечен срок от влизането в сила на този закон.\n\n§ 12.\n\n (1) Сключените до влизането в сила на този закон концесионни договори за морски плажове, определени с решението по чл. 7а за достъпни морски плажове за хората с увреждания, се привеждат в съответствие с този закон в едногодишен срок от влизането му в сила.\n\n(2) Направените от концесионера разходи за осигуряване на достъпен морски плаж за хората с увреждания се приспадат от дължимото от него концесионно възнаграждение по методиката по чл. 8, ал. 2.\n\n(3) Министерският съвет актуализира методиката по чл. 8, ал. 2 във връзка с направените от концесионера разходи за осигуряване на достъпен морски плаж за хората с увреждания в 11-месечен срок от влизането в сила на този закон.\n\n(4) Принадлежностите за осигуряване на достъпен морски плаж за хората с увреждания са частна държавна собственост, които се поддържат и съхраняват от концесионерите на плажовете по чл. 7а с грижата на добър стопанин.\n\n§ 13.\n\n В Закона за хората с увреждания (обн., ДВ, бр. 105 от 2018 г.; изм., бр. 24 и 101 от 2019 г., бр. 28, 67 и 105 от 2020 г., бр. 8 и 18 от 2022 г. и бр. 8 от 2023 г.) се правят следните изменения и допълнения:\n\n1. В чл. 53:\n\nа) в ал. 1 думите „както и“ се заличават и накрая се добавя „както и до морските плажове по чл. 7а от Закона за устройството на Черноморското крайбрежие“;\n\nб) в ал. 2 се създава т. 7:\n\n„7. достъпните морски плажове по реда на Закона за устройството на Черноморското крайбрежие.“;\n\nв) в ал. 3 след думите „територия и“ се добавя „на морските плажове“ и се поставя запетая, а думите „ал. 2, т. 1, 2 и 3“ се заменят с „ал. 2, т. 1, 2, 3 и 7“.\n\n2. В чл. 63, т. 1 след думата „територия“ се добавя „и до морските плажове по чл. 7а от Закона за устройството на Черноморското крайбрежие“.\n\nЗаконът е приет от 49-ото Народно събрание на 25 април 2024 г. и е подпечатан с официалния печат на Народното събрание.\n\nЗа председател на Народното събрание: \nРосица Кирова\n\n3051",
  "textLength": 5570,
  "scrapedAt": "2026-01-11T03:14:17.755Z",
  "isComplete": true,
  "error": null,
  "retryCount": 0
}