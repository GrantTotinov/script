{
  "title": "06/11/2025 Закон за изменение и допълнение на Закона за електронните съобщения",
  "date": "",
  "link": "https://www.parliament.bg/bg/laws/ID/166496",
  "lawId": "166496",
  "actualTitle": "Закони",
  "metadata": [],
  "fullText": "ЗАКОН\n\nза изменение и допълнение на Закона за електронните съобщения\n\n(обн., ДВ, бр. 41 от 2007 г.; изм., бр. 109 от 2007 г., бр. 36, 43 и 69 от 2008 г., бр. 17, 35, 37 и 42 от 2009 г., Решение № 3 на Конституционния съд от 2009 г. – бр. 45 от 2009 г.; изм., бр. 82, 89 и 93 от 2009 г., бр. 12, 17, 27 и 97 от 2010 г., бр. 105 от 2011 г., бр. 38, 44 и 82 от 2012 г., бр. 15, 27, 28, 52, 66 и 70 от 2013 г., бр. 11, 53, 61 и 98 от 2014 г., бр. 14 от 2015 г., Решение № 2 на Конституционния съд от 2015 г. – бр. 23 от 2015 г.; изм., бр. 24, 29, 61 и 79 от 2015 г., бр. 50, 95, 97 и 103 от 2016 г., бр. 58, 85 и 101 от 2017 г., бр. 7, 21, 28, 77 и 94 от 2018 г., бр. 17, 47, 74, 94 и 100 от 2019 г., бр. 28, 51, 62 и 69 от 2020 г., Решение № 15 на Конституционния съд от 2020 г. – бр. 101 от 2020 г.; изм., бр. 105 от 2020 г., бр. 20 от 2021 г., бр. 15 и 32 от 2022 г., бр. 58 и 84 от 2023 г., бр. 41, 70 и 79 от 2024 г. и бр. 35 и 61 от 2025 г.)\n\n§ 1. \n\nВ чл. 1 се създава ал. 3:\n\n„(3) Този закон урежда надзора над дейността на доставчиците на посреднически услуги за спазването на Регламент (ЕС) 2022/2065 на Европейския парламент и на Съвета от 19 октомври 2022 г. относно единния пазар на цифрови услуги и за изменение на Директива 2000/31/ЕО (Акт за цифровите услуги) (ОВ, L 277/41 от 27 октомври 2022 г.), наричан по-нататък „Регламент (ЕС) 2022/2065“, и взаимодействието между компетентните органи при осъществяването му.“\n\n§ 2. \n\nВ чл. 2 накрая се добавя „доколкото друго не е предвидено в него“.\n\n§ 3. \n\nВ чл. 10, ал. 1 след думите „Министерството на икономиката и индустрията“ се поставя запетая и се добавя „Министерството на иновациите и растежа“.\n\n§ 4. \n\nНаименованието на глава четвърта се изменя така: „Регулиране на електронните съобщения. Дейности по прилагане на Регламент (ЕС) 2022/2065“.\n\n§ 5. \n\nВ чл. 21 се създава ал. 6:\n\n„(6) Комисията изпълнява функциите на Координатор за цифровите услуги по чл. 49, параграф 2 от Регламент (ЕС) 2022/2065.“\n\n§ 6. \n\nВ чл. 23, ал. 1 накрая се добавя „както и в областта на посредническите услуги по смисъла на Регламент (ЕС) 2022/2065“.\n\n§ 7. \n\nВ чл. 30, ал. 1 се създават т. 30 – 34:\n\n„30. издава, прекратява действието или отнема сертификат на орган за извънсъдебно уреждане на спорове по смисъла на чл. 21 от Регламент (ЕС) 2022/2065;\n\n31. предоставя, прекратява или отнема статут на доверен подател на сигнали по смисъла на чл. 22 от Регламент (ЕС) 2022/2065;\n\n32. предоставя статут на одобрен изследовател или прекратява достъпа му до данни в съответствие с чл. 40 от Регламент (ЕС) 2022/2065;\n\n33. упражнява правомощията по чл. 51 от Регламент (ЕС) 2022/2065;\n\n34. предприема действия съгласно чл. 53 от Регламент (ЕС) 2022/2065 във връзка с получаването на жалби срещу доставчиците на посреднически услуги.“\n\n§ 8. \n\nВ чл. 38 се създават ал. 5 и 6:\n\n „(5) Комисията изготвя и приема годишен доклад за дейността по Регламент (ЕС) 2022/2065, който се публикува в машинночетим формат на интернет страницата на комисията, при спазване на приложимите правила относно защита на търговската тайна и личните данни. Годишният доклад се приема до края на второто тримесечие на годината, следваща годината, за която се отнася, и се изпраща на Европейската комисия и Европейския съвет за цифровите услуги. Докладът включва дейността по Регламент (ЕС) 2022/2065 на Съвета за електронни медии и Комисията за защита на личните данни.\n\n(6) Комисията изготвя и приема на всеки две години доклад за дейността на сертифицираните от нея органи за извънсъдебно уреждане на спорове по чл. 310а. Докладът се публикува на интернет страницата на комисията.“\n\n§ 9. \n\nВ глава четвърта се създава раздел VIа с чл. 49г – 49е:\n\n„Раздел VIа\n\nВзаимодействие и координация при изпълнението на Регламент (ЕС) 2022/2065\n\nЧл. 49г. (1) Комисията за регулиране на съобщенията и Съветът за електронни медии са компетентни органи по чл. 49, параграф 1 от Регламент (ЕС) 2022/2065. \n\n(2) Комисията за регулиране на съобщенията:\n\n1. осъществява надзор върху дейността на доставчиците на посреднически услуги съгласно Регламент (ЕС) 2022/2065 относно изпълнението на задълженията им по Регламент (ЕС) 2022/2065, с изключение на случаите, в които контролът върху доставчиците на посредничисеки услуги се осъществява от Съвета за електронни медии;\n\n2. контролира изпълнението на задълженията по чл. 25 и 27 от Регламент (ЕС) 2022/2065 на всички доставчици на посреднически услуги.\n\n(3) Съветът за електронни медии контролира доставчиците на посреднически услуги на платформи за споделяне на видеоклипове по смисъла на чл. 2, ал. 6 от Закона за радиото и телевизията за изпълнението на задълженията им по Регламент (ЕС) 2022/2065, с изключение на задълженията по чл. 25 и 27 от регламента.\n\n(4) Комисията за защита на личните данни осъществява надзор върху обработването на лични данни при условията и по реда на Регламент (ЕС) 2022/2065 в съответствие с Регламент (ЕС) 2016/679 на Европейския парламент и на Съвета от 27 април 2016 г. относно защитата на физическите лица във връзка с обработването на лични данни и относно свободното движение на такива данни и за отмяна на Директива 95/46/EО (Общ регламент относно защитата на данните) (ОВ, L 119/1 от 4 май 2016 г.), наричан по-нататък „Регламент (ЕС) 2016/679“ и Закона за защита на личните данни. При осъществяването на този надзор Комисията за защита на личните данни има правомощията по чл. 51 и 56 от Регламент (ЕС) 2022/2065.\n\nЧл. 49д. (1) Когато съдебен или административен орган постанови акт по чл. 9 или 10 от Регламент (ЕС) 2022/2065, той изпраща на комисията копие от акта.\n\n(2) Когато органът по ал. 1 събере или получи информация за изпълнението на акта по чл. 9 или 10 от Регламент (ЕС) 2022/2065 или друга информация от доставчика на посреднически услуги, той я изпраща на комисията. \n\n(3) Комисията изпраща на координаторите за цифрови услуги в Европейския съюз получените актове по ал. 1 и придружаващата ги информация най-късно в деня, следващ деня на получаването им, чрез системата за обмен на информация по чл. 85 от Регламент (ЕС) 2022/2065.\n\nЧл. 49е. Условията и редът за координация на изпълнението на дейностите по Регламент (ЕС) 2022/2065 между комисията, Съвета за електронни медии и Комисията за защита на личните данни се уреждат със съвместна инструкция.“\n\n§ 10.\n\n В чл. 73, ал. 4 се правят следните изменения:\n\n1. В т. 1, буква „г“ думите „Регламент (ЕС) 2016/679 на Европейския парламент и на Съвета от 27 април 2016 г. относно защитата на физическите лица във връзка с обработването на лични данни и относно свободното движение на такива данни и за отмяна на Директива 95/46/EО (Общ регламент относно защитата на данните) (ОВ, L 119/1 от 4 май 2016 г.), наричан по-нататък „Регламент (ЕС) 2016/679“ се заменят с „Регламент (ЕС) 2016/679“.\n\n2. В т. 3, буква „г“ думите „Закона за електронната търговия“ се заменят с „Регламент (ЕС) 2022/2065“.\n\n§ 11.\n\n В чл. 154 се създава ал. 4:\n\n„(4) За изпълнение на задълженията си по ал. 3, т. 2 комисията може да изисква информация от доставчици на услуги на информационното общество, които следва писмено да посочат коя част от предоставената информация представлява търговска тайна.“\n\n§ 12.\n\n В чл. 160г, ал. 7 думите „чл. 13 от Закона за електронната търговия“ се заменят с „чл. 4 от Регламент (ЕС) 2022/2065“.\n\n§ 13.\n\n В чл. 226, ал. 1, т. 11, буква „е“ думите „условията за продължаване и прекратяване на договора, когато това е приложимо“ се заличават, а накрая се добавя „когато това е приложимо“.\n\n§ 14.\n\n В чл. 229а се създава ал. 4:\n\n„(4) Правилото на ал. 3 се прилага и при прекратяване от потребител на договор за обществена електронна съобщителна услуга, различна от междуличностна съобщителна улуга без номер, преди края на договорения срок поради увеличение на цените по силата на договорна клауза, която позволява увеличаване на цените със сума, която съответства на обективен индекс на потребителските цени, съставен от публична институция. Правото на прекратяване на договора се упражнява в срок до два месеца след уведомлението по чл. 230, ал. 8. Договорът се счита за прекратен от датата, на която уведомлението за прекратяване е получено от предприятието.“\n\n§ 15.\n\n В чл. 229б думите „чл. 229а, ал. 3“ се заменят с „чл. 229а, ал. 3 и 4“.\n\n§ 16.\n\n В чл. 230 се правят следните допълнения:\n\n1. В ал. 6 след думите „на траен носител“ се добавя „който позволява на доставчиците да удостоверяват по всяко време получаването на уведомлението от потребителя“.\n\n2. Създава се ал. 8:\n\n„(8) Преди увеличение на цените на електронните съобщителни услуги по силата на договорна клауза, която позволява увеличение на цените със сума, която съответства на обективен индекс на потребителските цени, съставен от публична институция, предприятията уведомяват крайните ползватели по ясен и изчерпателен начин и на траен носител за предстоящото увеличение в срок не по-кратък от един месец преди влизането му в сила. Комисията може да определи начина и формата на уведомяването.“\n\n§ 17.\n\n Създава се глава деветнадесета „а“ с чл. 310а – 310и:\n\n„Глава деветнадесета „а“\n\nСЕРТИФИЦИРАНЕ НА ОРГАНИ ЗА ИЗВЪНСЪДЕБНО УРЕЖДАНЕ НА СПОРОВЕ, ПРЕДОСТАВЯНЕ НА СТАТУТ НА ДОВЕРЕН ПОДАТЕЛ НА СИГНАЛИ И НА ОДОБРЕН ИЗСЛЕДОВАТЕЛ СЪГЛАСНО РЕГЛАМЕНТ (ЕС) 2022/2065\n\nЧл. 310а. (1) Комисията сертифицира органи за извънсъдебно уреждане на спорове по смисъла на чл. 21 от Регламент (ЕС) 2022/2065 между получатели на услугата и доставчици на онлайн платформи.\n\n(2) Орган за извънсъдебно уреждане на спорове, който желае да бъде сертифициран по ал. 1, подава заявление до комисията, което съдържа данни за:\n\n1. идентификация за:\n\nа) физически лица – трите имена, единен граждански номер и адрес, а за чуждестранни лица – личен номер;\n\nб) правни образувания, юридически лица и физически лица – еднолични търговци – наименование, седалище, адрес на управление и съответен идентификационен код; \n\n2. контакт със заявителя. \n\n(3) Към заявлението по ал. 2 се прилага:\n\n1. информация за начина на финансиране;\n\n2. информация за лицата, които отговарят за или участват в процедура за извънсъдебно уреждане на спорове – автобиография и диплома за завършено образование;\n\n3. процедурни правила за работа на органа, които предвиждат най-малко: \n\nа) изисквания и гаранции за независимост и безпристрастност на експерта или експертите, които решават всеки отделен спор; \n\nб) правила за формиране на възнаграждението на експертите, което е независимо от резултата на процедурата; \n\nв) процедура и срокове за справедливо, бързо и ефективно уреждане на споровете;\n\n4. информация за размера на таксите или механизмите, използвани за определяне на таксите за страните по спора, ако има такива;\n\n5. информация за езиците, на които потребителите могат да подават жалби и на които се провежда процедурата за извънсъдебно уреждане на спорове;\n\n6. информация за експертен опит по чл. 21, параграф 3, буква „б“ от Регламент (ЕС) 2022/2065;\n\n7. декларация за съответствие с изискванията на чл. 21, параграф 3 от Регламент (ЕС) 2022/2065.\n\n(4) Комисията еднократно може да поиска допълнителна информация от заявителя, като определя срок за представянето \nй\n до един месец от получаване на искането, но не по-кратък от 7 дни.\n\n(5) В случай че заявителят не предостави информацията по ал. 4 в указания му срок, производството се прекратява.\n\n(6) Комисията с решение издава сертификат на органа за извънсъдебно уреждане на спорове в срок до два месеца от постъпването на заявлението по ал. 2, който се удължава със срока по ал. 4 в случай на поискана допълнителна информация. \n\n(7) Сертификатът е със срок на действие 5 години, считано от датата на издаването му.\n\n(8) Комисията с мотивирано решение отказва да издаде сертификат на органа за извънсъдебно уреждане на спорове, в случай че заявителят не отговаря на изискванията на чл. 21, параграф 3 от Регламент (ЕС) 2022/2065.\n\n(9) Комисията води публичен електронен регистър на сертифицираните органи за извънсъдебно уреждане на спорове, данните от който се предоставят в отворен машинночетим формат.\n\n(10) Ежегодно в срок до 1 юли сертифицираните органи за извънсъдебно уреждане на спорове предоставят на комисията данни за проведените извънсъдебни уреждания на спорове. Комисията обобщава и публикува данните на интернет страницата си до 1 декември на съответната година.\n\n(11) Данните по ал. 10 са индивидуални записи за всяко искане за уреждане на спор и включват:\n\n1. информация за страната, в чиято полза е крайното решение;\n\n2. вида на обжалваното действие на онлайн платформата;\n\n3. наименованието на онлайн платформата;\n\n4. времето, необходимо за произнасяне по спора;\n\n5. анонимен идентификатор на лицето, подало искането за уреждане на спора;\n\n6. информация, получена от онлайн платформата, за броя докладвания от други потребители на съдържание, публикувано от потребителя, когато тези докладвания са довели до действие от страна на онлайн платформата;\n\n7. датата на публикуване на съдържанието от страна на потребителя, което е довело до действие от страна на онлайн платформата;\n\n8. имената на лицето, подало искането за уреждане на спор, в случай че той е посочил изрично желанието си те да бъдат публикувани.\n\n(12) Данните по ал. 11 се публикуват в отворен машинночетим формат по реда на Закона за достъп до обществена информация на интернет страницата на комисията.\n\nЧл. 310б. (1) Комисията може да извърши проверка по чл. 21, параграф 7 от Регламент (ЕС) 2022/2065 по своя инициатива или след получаване на информация от трето лице относно съответствието на органа за извънсъдебно уреждане на спорове с изискванията за издаването на сертификата. В случай че установи, че сертифицираният орган за извънсъдебно уреждане на спорове е престанал да отговаря на изискванията на чл. 21, параграф 3 от Регламент (ЕС) 2022/2065, комисията с решение:\n\n1. уведомява лицето или правното образувание за установеното несъответствие и за намерението на комисията да отнеме статута му на сертифициран орган за извънсъдебно решаване на спорове;\n\n2. определя срок 7 дни за изразяване на становище.\n\n(2) След изтичането на срока по ал. 1, т. 2 и след като обсъди постъпилото становище, комисията може с решение да определи срок до един месец, но не по-кратък от 7 дни, за привеждане дейността на сертифицирания орган за извънсъдебно уреждане на спорове в съответствие с изискванията на чл. 21, параграф 3 от Регламент (ЕС) 2022/2065.\n\n(3) В случай че след изтичането на срока по ал. 2 сертифицираният орган за извънсъдебно уреждане на спорове не е преустановил установеното неизпълнение и/или не е отстранил неговите последици, комисията с мотивирано решение отнема издадения му сертификат. \n\nЧл. 310в. (1) Комисията предоставя статут на доверен подател на сигнали по смисъла на чл. 22 от Регламент (ЕС) 2022/2065.\n\n(2) Юридическо лице или правно образувание, което желае да получи статут на доверен подател на сигнали по ал. 1, подава заявление до комисията, което съдържа данни за:\n\n1. идентификация – наименование, седалище, адрес на управление и съответен идентификационен код; \n\n2. контакт със заявителя. \n\n(3) Към заявлението по ал. 2 се прилага:\n\n1. информация за областта, в която заявителят възнамерява да осъществява дейност; \n\n2. информация за мерките по чл. 22, параграф 1 от Регламент (ЕС) 2022/2065, които заявителят ще прилага;\n\n3. информация за компетентността на заявителя, свързана с целите на откриването, идентифицирането и уведомяването за незаконно съдържание;\n\n4. декларация, че заявителят отговаря на изискването на чл. 22, параграф 2, буква „б“ от Регламент (ЕС) 2022/2065 и ще осъществява дейността си в съответствие с чл. 22, параграф 2, буква „в“ от регламента;\n\n5. документи, съдържащи информацията по т. 3, с които се доказва изпълнението на чл. 22, параграф 2, буква „а“ от Регламент (ЕС) 2022/2065, или посочване на данните и документите, които се съдържат в публичен регистър.\n\n(4) Комисията еднократно може да поиска допълнителна информация от заявителя, като определя срок за представянето \nй\n до един месец от получаване на искането, но не по-кратък от 7 дни.\n\n(5) В случай че заявителят не предостави информацията по ал. 4 в указания му срок, производството се прекратява.\n\n(6) Комисията предоставя статут на доверен подател на сигнали в срок до два месеца от постъпването на заявлението по ал. 2, който се удължава със срока по ал. 4, ако е била поискана допълнителна информация.\n\n(7) Комисията отказва да предостави статут на доверен подател, в случай че заявителят не отговаря на изискванията на чл. 22, параграф 2 от Регламент (ЕС) 2022/2065.\n\n(8) Комисията събира, обобщава и до 1 декември на съответната година публикува на интернет страницата си данни за подадените сигнали.\n\n(9) Данните по ал. 8 са индивидуални записи за всеки сигнал и съдържат:\n\n1. организацията, подала сигнала;\n\n2. причината, поради която е подаден сигналът;\n\n3. наименованието на онлайн платформата;\n\n4. времето за реакция на сигнала от страна на онлайн платформата;\n\n5. информация дали сигналът е бил основателен;\n\n6. типа съдържание, докладвано от доверените податели на сигнали.\n\n(10) Данните по ал. 8 се публикуват в отворен машинночетим формат по реда на Закона за достъп до обществена информация.\n\nЧл. 310г. (1) Комисията може да извърши проверка по чл. 22, параграф 7 от Регламент (ЕС) 2022/2065 по своя инициатива или след получаване на информация от трето лице, съгласно чл. 22, параграф 6 от регламента, за съответствието на доверения подател на сигнали с изискванията за предоставения му статут.\n\n(2) В случай че установи, че лице или правно образувание, получило статут на доверен подател на сигнали по реда на чл. 310в, е престанало да отговаря на изискванията на чл. 22, параграф 2 от Регламент (ЕС) 2022/2065, комисията с решение:\n\n1. уведомява лицето или правното образувание за установеното несъответствие и за намерението на комисията да отнеме статута му на доверен подател на сигнали, и\n\n2. определя срок 7 дни за изразяване на становище.\n\n(3) Статутът на доверен подател на сигнали се счита за временно отнет от датата на решението на комисията по ал. 2 за срока на извършване на проверката. \n\n(4) След изтичането на срока по ал. 2, т. 2 и след като обсъди постъпилото становище, комисията може с решение да определи срок до един месец, но не по-кратък от 7 дни, за привеждане дейността на доверения подател на сигнали в съответствие с изискванията на чл. 22, параграф 2 от Регламент (ЕС) 2022/2065.\n\n(5) В случай че след изтичането на срока по ал. 4 довереният подател на сигнали е преустановил установеното неизпълнение и/или е отстранил неговите последици в съответствие с Регламент (ЕС) 2022/2065, комисията с решение прекратява производството и възстановява статута на доверения подател на сигнали.\n\n(6) В случай че след изтичането на срока по ал. 4 довереният подател на сигнали не е преустановил установеното неизпълнение и/или не е отстранил неговите последици, комисията с мотивирано решение отнема статута на доверения подател на сигнали.\n\nЧл. 310д. (1) Комисията предоставя статут на одобрен изследовател по смисъла на чл. 40, параграф 8 от Регламент (ЕС) 2022/2065 на лице или правно образувание, установено в Република България, за конкретно изследване, във връзка с което се иска достъп до данни на доставчик на много голяма онлайн платформа или много голяма онлайн търсачка по чл. 33, параграф 4 от регламента.\n\n(2) Лице или правно образувание, което желае да получи статут на одобрен изследовател по ал. 1, подава заявление до комисията, което съдържа данни за:\n\n1. идентификация за:\n\nа) физически лица – трите имена, единен граждански номер и адрес, а за чуждестранни лица – личен номер; \n\nб) правни образувания, юридически лица и физически лица – еднолични търговци – наименование, седалище, адрес на управление и съответен идентификационен код; \n\n2. контакт със заявителя.\n\n(3) Към заявлението по ал. 2 се прилагат доказателства, че заявителят отговаря на изискванията на чл. 40, параграф 8 от Регламент (ЕС) 2022/2065, или посочва данните и документите, които се съдържат в публичен регистър. \n\n(4) Комисията еднократно може да поиска допълнителна информация от заявителя, като определя срок за представянето \nй\n до един месец от получаване на искането, но не по-кратък от 7 дни.\n\n(5) В случай че заявителят не предостави информацията по ал. 4 в указания му срок, производството се прекратява.\n\n(6) Комисията с мотивирано решение предоставя статут на одобрен изследовател в срок до два месеца от постъпването на заявлението по ал. 2, който се удължава със срока по ал. 4, ако е била поискана допълнителна информация.\n\n(7) Комисията отказва да предостави статут на одобрен изследовател, в случай че заявителят не отговаря на изискванията на чл. 40, параграф 8 от Регламент (ЕС) 2022/2065.\n\n(8) Комисията информира Европейската комисия и Европейския съвет за цифровите услуги за получените заявления по ал. 2.\n\n(9) Комисията информира Европейския съвет за цифровите услуги за имената и данните за контакт на лицата или правните образувания, на които е предоставен статут на одобрен изследовател по ал. 6.\n\nЧл. 310е. (1) Комисията разглежда заявления за предоставяне на статут на одобрен изследовател за конкретно изследване в случаите, посочени в чл. 40, параграф 9 от Регламент (ЕС) 2022/2065, по реда на чл. 310д, ал. 2 – 4.\n\n(2) Комисията извършва първоначална оценка дали заявителите по ал. 1 отговарят на изискванията на чл. 40, параграф 8 от Регламент (ЕС) 2022/2065.\n\n(3) В двумесечен срок от постъпването на заявлението по ал. 1 комисията го изпраща ведно с придружаващите документи и първоначалната оценка по ал. 2 на координатора за цифровите услуги по място на установяване на доставчика на много голяма онлайн платформа или много голяма онлайн търсачка по чл. 33, параграф 4 от регламента.\n\nЧл. 310ж. (1) Комисията може да извърши проверка по чл. 40, параграф 10 от Регламент (ЕС) 2022/2065 по своя инициатива или след получаване на информация от трети лица за съответствието на одобрения изследовател с изискванията на предоставения му статут.\n\n(2) В случай че установи, че лице или правно образувание, получило статут на одобрен изследовател по реда на чл. 310д, е престанало да отговаря на изискванията по чл. 40, параграф 8 от Регламент (ЕС) 2022/2065, комисията с решение:\n\n1. уведомява лицето или правното образувание за установеното несъответствие, и\n\n2. определя срок 7 дни за изразяване на становище.\n\n (3) След изтичането на срока за становище по ал. 2, т. 2 и след като обсъди постъпилото становище комисията с решение определя срок до един месец, но не по-кратък от 7 дни, за привеждане дейността на одобрения изследовател в съответствие с изискванията на чл. 40, параграф 8 от Регламент (ЕС) 2022/2065.\n\n(4) В случай че след изтичането на срока по ал. 3 одобреният изследовател е преустановил установеното неизпълнение и/или е отстранил неговите последици, комисията с решение прекратява производството.\n\n (5) В случай че след изтичането на срока по ал. 3 одобреният изследовател не е преустановил установеното неизпълнение и/или не е отстранил неговите последици, комисията с мотивирано решение отнема статута на одобрен изследовател и прекратява предоставения му достъп до данни.\n\nЧл. 310з. Комисията прекратява статута на сертифициран орган за извънсъдебно решаване на спорове на доверен подател на сигнали и на одобрен изследовател след подадено заявление от тяхна страна.\n\n Чл. 310и. За разглеждане на заявленията по чл. 310а, ал. 2, чл. 310в, ал. 2 и чл. 310д, ал. 2 се заплаща административна такса. Размерът на таксата се определя с тарифата по чл. 147.“\n\n§ 18.\n\n Създава се глава двадесета „а“ с чл. 323в – 323х:\n\n„Глава двадесета „а“ \n\nКОНТРОЛ ПО ИЗПЪЛНЕНИЕ НА РЕГЛАМЕНТ (ЕС) 2022/2065. ОТГОВОРНОСТ И САНКЦИИ\n\nРаздел I\n\nКонтрол по изпълнение на Регламент (ЕС) 2022/2065\n\nЧл. 323в. Контролът по изпълнение на Регламент (ЕС) 2022/2065 се осъществява от комисията, съответно от Съвета за електронни медии, като проверките за установяване на нарушения се извършват от длъжностни лица, определени със заповед на съответния председател. \n\nЧл. 323г. (1) Комисията може да бъде сезирана за нарушаване на Регламент (ЕС) 2022/2065 от лице по чл. 53 от регламента. Когато установи, че жалбата е от компетентността на Съвета за електронни медии или на Комисията за защита на личните данни, комисията я изпраща по компететнтност съобразно правомощията им по регламента.\n\n(2) Въз основа на постъпила жалба или служебно председателят на комисията, съответно председателят на Съвета за електронни медии определя длъжностни лица, които да извършат предварителна проверка за наличие на обосновано предположение за извършено нарушение и определят срока и обхвата на проверката.\n\n(3) За извършената предварителна проверка длъжностните лица по ал. 2 изготвят доклад до председателя на съответния орган по ал. 2.\n\n(4) Въз основа на доклада по ал. 3 съответният орган по ал. 2 с решение:\n\n1. образува производство за установяване на нарушение на Регламент (ЕС) 2022/2065, или\n\n2. прекратява предварителната проверка.\n\n(5) Решението по ал. 4, т. 1 се съобщава на проверяваното лице по реда на Административнопроцесуалния кодекс или се връчва при извършването на проверката на място.\n\nЧл. 323д. (1) Съответният орган по чл. 323г, ал. 2 с решение може да спре започнато производство, когато произнасянето му е обвързано от решаване на въпрос или спор от компетентността на друг орган.\n\n(2) Решението по ал. 1 подлежи на обжалване по реда на чл. 323с, ал. 4.\n\n(3) Производството се възобновява с решение – служебно или по искане на страна, когато отпадне основанието за спирането му. \n\nЧл. 323е. (1) Не се образува производство, а образуваното производство се прекратява с решение на сезирания орган по чл. 323г, ал. 2, когато:\n\n1. той не е компетентен да се произнесе; \n\n2. е изтекла давността по чл. 323ж;\n\n3. доставчикът на посреднически услуги предложи да поеме ангажименти съгласно чл. 51, параграф 2, буква „а“ от Регламент (ЕС) 2022/2065 и съответният орган по чл. 323г, ал. 2 одобри предложението. \n\n(2) В случаите по ал. 1, т. 1 сезираният орган препраща цялата преписка на съответния компетентен орган и уведомява за това лицето по чл. 323г, ал. 1.\n\nЧл. 323ж. (1) Давността за нарушения по Регламент (ЕС) 2022/2065 е три години, за което съответният орган по чл. 323г, ал. 2 следи служебно.\n\n(2) Давността започва да тече от деня на извършване на нарушението, а в случай на продължавано нарушение – от деня, в който нарушението е преустановено.\n\n(3) С образуването на производство за установяване на нарушение давностният срок по ал. 1 се прекъсва.\n\n(4) По време на производството и до влизането в сила на решението на съответния орган по чл. 323г, ал. 2 давност не тече.\n\nЧл. 323з. (1) Длъжностните лица по чл. 323в при проверката за установяване на нарушение имат правомощията по чл. 51, параграф 1 от Регламент (ЕС) 2022/2065, както следва:\n\n1. да влизат в помещения и обекти на лицата по чл. 51, параграф 1 от Регламент (ЕС) 2022/2065;\n\n2. да преглеждат документи и записи, свързани с дейността на лицата по чл. 51, параграф 1 от Регламент (ЕС) 2022/2065, включително на търговски или счетоводни документи, независимо от носителя, на който са съхранени;\n\n3. да получават на хартиен или електронен носител копия или извлечения от документи, независимо от носителя, на който се съхраняват, както и други доказателства;\n\n4. да получават достъп до всички видове информационни носители, включително сървъри, достъпни чрез компютърни системи или други средства, намиращи се в проверяваните помещения;\n\n5. да снемат устни и/или писмени обяснения от лицата по чл. 51, параграф 1 от Регламент (ЕС) 2022/2065 за обстоятелства, свързани с предмета и целта на проверката на място.\n\n(2) Устните обяснения на място се снемат и протоколират от най-малко две длъжностни лица по чл. 323в.\n\n(3) Протоколът се подписва от лицето, от което са снети обясненията, и от длъжностните лица по чл. 323в.\n\n(4) В случаите, когато лицето по ал. 1 откаже да даде обяснения, се съставя протокол, който се подписва от длъжностните лица по чл. 323в.\n\n(5) Проверяваните лица са длъжни да оказват съдействие на длъжностните лица по чл. 323в при осъществяване на техните правомощия.\n\nЧл. 323и. (1) Комисията може с мотивирано решение да отправя искане до доставчиците на посреднически услуги за предоставяне на информация по чл. 51, параграф 1 от Регламент (ЕС) 2022/2065. Искането трябва да бъде пропорционално и обосновано.\n\n(2) В решението по ал. 1 се посочват причините и целите, за които се иска информацията.\n\n(3) Когато информацията и/или документите съдържат данни, представляващи класифицирана информация, се прилага редът, предвиден в Закона за защита на класифицираната информация.\n\n(4) Когато информацията и/или документите съдържат лични данни, се прилага редът, предвиден за тяхната защита.\n\n(5) Исканата информация и/или документи се предоставят в срока, определен от длъжностните лица по чл. 323в. Лицето, от което е изискана информацията, предоставя пълна, точна, достоверна и незаблуждаваща информация.\n\n(6) Информацията и/или документите, събрани при извършване на проверката за установяване на нарушение, се използват само за целите на контрол по тази глава.\n\n(7) Членовете на комисията и служителите от нейната администрация са длъжни да не разпространяват информация, която е определена за търговска тайна.\n\nЧл. 323к. (1) Съответният орган по чл. 323г, ал. 2 може да извършва проверка на място след получаване на разрешение по чл. 323л, ал. 1.\n\n(2) При извършване на проверка на място органите на Министерството на вътрешните работи оказват съдействие на длъжностните лица по чл. 323в съобразно правомощията си по Закона за Министерството на вътрешните работи.\n\nЧл. 323л. (1) Проверката на място се извършва с разрешение на съдия от Административния съд – София област, по искане на председателя на съответния орган по чл. 323г, ал. 2, което съдържа:\n\n1. целта на проверката, място на извършване на проверката, началната и крайната дата на извършване на проверката и наименованието на лицето, за което се иска разрешение;\n\n2. естеството на предполагаемото нарушение;\n\n3. обосновка на причините, които налагат извършването на проверката на място;\n\n4. предметите, копията от документите и данните, които следва да се предоставят.\n\n(2) Към искането за разрешение се прилагат решението за образуване на производството по чл. 323г, ал. 4, т. 1 и заповедта по чл. 323в. \n\n(3) Административният съд – София област, се произнася по искането по ал. 1 в деня на постъпването му в закрито заседание с мотивирано определение. В определението съдът посочва лицето, за което се иска разрешение. Разрешението се отнася за всички помещения и други обекти, които се използват от проверяваното лице. Съдът съобщава на проверяваното лице определението, с което разрешава извършване на проверка на място в деня, следващ началната дата на проверката, по реда на Административнопроцесуалния кодекс.\n\n(4) Когато проверката на място трябва да се извърши едновременно на няколко лица, председателят на съответния орган по чл. 323г, ал. 2 може да подаде едно общо искане. В този случай съдът се произнася с отделни определения за всяко лице, за което се иска разрешение.\n\n(5) Определенията по ал. 3 и 4 подлежат на обжалване пред тричленен състав на Върховния административен съд в тридневен срок от съобщаването на съответния орган по чл. 323г, ал. 2, съответно на проверяваното лице или лица. Обжалването не спира изпълнението. Върховният административен съд се произнася по жалбата в закрито заседание с мотивирано определение в тридневен срок от деня на постъпването \nй\n.\n\n(6) В случай на влязло в сила определение на съда, с което е отказано разрешение за извършване на проверка на място, събраните доказателства в хода на проверката на място се връщат на проверяваното лице и не се вземат предвид в производството.\n\n Чл. 323м. (1) Събирането на доказателства по време на проверката на място се извършва от длъжностните лица по чл. 323в в присъствието на проверяваното лице, негови служители или друго лице, което има право да присъства или е заварено по време на проверката.\n\n(2) Копията на иззетите документи се заверяват от длъжностно лице по чл. 323в и от проверяваното лице или упълномощено от него лице. При отказ на проверяваното или упълномощеното лице да завери документите заверката се прави от длъжностното лице, а отказът се отбелязва в протокола по ал. 3.\n\n(3) За събраните доказателства по ал. 1 и иззетите документи по ал. 2 се съставя протокол на място с пълен и точен опис на иззетото. Протоколът се съставя в два екземпляра, подписва се от лицата по ал. 2 и единият екземпляр от него се предоставя на проверяваното лице.\n\nЧл. 323н. (1) Всяко лице, което предоставя информация на съответния орган по чл. 323г, ал. 2 в хода на производството, посочва материалите, за които твърди, че съдържат производствена, търговска или друга защитена от закон тайна и трябва да се смятат за поверителни. В тези случаи лицето мотивира твърденията си и предоставя същите материали и във вариант, в който са заличени данните, които смята за поверителни.\n\n (2) Проверяваното лице има право на достъп до всички доказателства, събрани в хода на проверката, с изключение на материалите, съдържащи производствена, търговска или друга защитена от закон тайна.\n\n(3) Проверяваното лице има право да откаже даването на сведения, обяснения и пояснения при условията на чл. 48 от Административнопроцесуалния кодекс, както и на чл. 40, параграфи 5 и 6 от Регламент (ЕС) 2022/2065. \n\nЧл. 323о. (1) В случай че в образуваното производство за установяване на нарушение на Регламент (ЕС) 2022/2065 има достатъчно данни за наличие на нарушение, в неотложни случаи, поради риск от сериозни и непоправими вреди, съответният орган по чл. 323г, ал. 2 може да приложи незабавно мерките по чл. 51, параграф 2, буква „б“ и/или буква „д“ от Регламент (ЕС) 2022/2065.\n\n(2) Мерките по чл. 51, параграф 2, буква „б“ и/или „д“ от Регламент (ЕС) 2022/2065 се прилагат във всеки момент в хода на производството с решение на съответния орган по чл. 323г, ал. 2, което подлежи на незабавно изпълнение.\n\n(3) Решението по ал. 2 се обжалва пред Административния съд – София област, по реда на Административнопроцесуалния кодекс в 14-дневен срок от съобщаването. Обжалването на решението не спира неговото изпълнение.\n\nЧл. 323п. (1) След приключването на проверката длъжностните лица по чл. 323в представят на съответния орган по чл. 323г, ал. 2 доклад.\n\n(2) Председателят на съответния орган по чл. 323г, ал. 2 насрочва закрито заседание, на което органът може да:\n\n1. даде задължителни указания за извършване на допълнително проучване, като определи срок за тяхното изпълнение;\n\n2. приеме доклада.\n\n(3) В случаите по ал. 2, т. 1 длъжностните лица по чл. 323в извършват допълнителната проверка, за което представят доклад.\n\n(4) Докладът се изпраща на проверяваното лице за представяне на становище в определен от съответния орган по чл. 323г, ал. 2 срок, но не по-кратък от един месец. Ако докладът съдържа производствена, търговска или друга защитена от закона тайна, същата се заличава.\n\n(5) В срока по ал. 4 проверяваното лице има право на достъп до събраните материали в хода на образуваното производство, с изключение на тези, които съдържат производствена, търговска или друга защитена от закон тайна.\n\nЧл. 323р. (1) Доставчикът на посреднически услуги може да предложи да поеме ангажименти съгласно чл. 51, параграф 2, буква „а“, предложение първо от Регламент (ЕС) 2022/2065.\n\n(2) Съответният орган по чл. 323г, ал. 2 публикува съобщение на таблото за обявления и на интернет страницата си, в което се съдържа обобщение на предмета на производството и на предложените ангажименти. В съобщението се посочва срок, не по-дълъг от 30 дни от публикуването, в който заинтересованите лица могат да представят информация и становище във връзка с предложените ангажименти по изречение първо.\n\n(3) След изтичането на срока по ал. 2 съответният орган по чл. 323г, ал. 2 може да одобри с решение предложените ангажименти по ал. 1. В този случай съответният орган по чл. 323г, ал. 2 прекратява производството, без да установява наличие на нарушение. \n\n(4) С решението по ал. 3 съответният орган по чл. 323г, ал. 2 може да определи и срок на действие на одобрените ангажименти по ал. 3.\n\n(5) Съответният орган по чл. 323г, ал. 2 осъществява контрол по реда на тази глава за изпълнението на одобрените ангажименти по ал. 3.\n\n(6) В срока по чл. 323ж, ал. 1 съответният орган по чл. 323г, ал. 2 може по искане или по своя инициатива да възобнови производството, прекратено по реда на ал. 3, когато:\n\n1. настъпи промяна по отношение на някои от обстоятелствата, на които се основава решението по ал. 3;\n\n2. доставчикът на посреднически услуги не изпълнява одобрените ангажименти по ал. 3;\n\n3. се установи, че решението се основава на предоставена неточна, непълна или подвеждаща информация.\n\nЧл. 323с. (1) Съответният орган по чл. 323г, ал. 2 в закрито заседание приема решение, с което:\n\n1. установява, че не е извършено нарушение на Регламент (ЕС) 2022/2065, и прекратява производството;\n\n2. установява, че е извършено нарушение на Регламент (ЕС) 2022/2065, като налага глоба или имуществена санкция и може да приложи мерките по чл. 51, параграф 2, буква „б“ и/или буква „д“ от Регламент (ЕС) 2022/2065.\n\n(2) В случаите по ал. 1, т. 2, когато приложените мерки по чл. 51, параграф 2, буква „б“ и/или буква „д“ от Регламент (ЕС) 2022/2065 не са довели до прекратяване на нарушението и последиците от нарушението не са отстранени или то продължава и причинява сериозни вреди, които не могат да бъдат избегнати, съответният орган по чл. 323г, ал. 2 може с решение да приложи мярката по чл. 51, параграф 3, ал. 1, буква „а“ от Регламент (ЕС) 2022/2065. \n\n(3) Комисията уведомява проверяваните лица и лицето, подало жалбата, за решението по ал. 1 или ал. 2.\n\n(4) Решението по ал. 1 се обжалва пред Административния съд – София област, по реда на Административнопроцесуалния кодекс, като обжалването спира изпълнението освен в частта на решението, с която е приложена мярка по чл. 51, параграф 2, буква „б“ и/или буква „д“ от Регламент (ЕС) 2022/2065.\n\n(5) Решението по ал. 2 се обжалва пред Административния съд – София област, по реда на Административнопроцесуалния кодекс, като обжалването не спира изпълнението.\n\nЧл. 323т. (1) В случаите по чл. 51, параграф 3, алинея 1, буква „б“ от Регламент (ЕС) 2022/2065 съответният орган по чл. 323г, ал. 2 подава искане до Административния съд – София област, за временно ограничаване на достъпа на получателите до услугата, засегната от нарушението, или само когато това не е технически осъществимо, до онлайн интерфейса на доставчика на посреднически услуги, на който се извършва нарушението.\n\n(2) Производството по ал. 1 се провежда при спазване на условията и реда по чл. 51, параграф 3 от Регламент (ЕС) 2022/2065.\n\n(3) Административният съд – София област, се произнася по искането по ал. 1 с определение, което подлежи на обжалване.\n\nЧл. 323у. За неуредените в този раздел въпроси се прилага Административнопроцесуалният кодекс.\n\nРаздел II\n\nОтговорност и санкции\n\nЧл. 323ф. (1) На доставчик на посреднически услуги, който наруши задължение, предвидено в Регламент (ЕС) 2022/2065, се налага глоба в размер до 6 на сто от неговия годишен доход или имуществена санкция в размер до 6 на сто от световния му годишен оборот през предходната финансова година.\n\n(2) На доставчик на посреднически услуги или на всяко друго лице по чл. 51, параграф 1 от Регламент (ЕС) 2022/2065, който/което не предостави информация или предостави неточна, непълна или подвеждаща информация, или не коригира неточна, непълна или подвеждаща информация, или отказва извършване на проверка на място в хода на производство за установяване на нарушение на Регламент (ЕС) 2022/2065, се налага глоба в размер на едно на сто от неговия годишен доход или имуществена санкция в размер до едно на сто от неговия световен оборот през предходната финансова година.\n\n(3) В решението, с което се налага глоба или имуществена санкция по ал. 2, се посочва срок, в който лицето трябва да изпълни задължението си за предоставяне на информация или за коригиране на неточна, непълна или подвеждаща информация, или за оказване на съдействие при извършване на проверка на място.\n\n(4) На доставчик на посреднически услуги, който не изпълни в срока, определен в решението по ал. 3, задължение за предоставяне на информация или за коригиране на неточна, непълна или подвеждаща информация, или за оказване на съдействие при извършване на проверка на място, се налага периодична глоба или имуществена санкция в размер до 5 на сто съответно от дохода или от среднодневния световен оборот през предходната финансова година на ден, изчислен от датата, посочена в решението по ал. 3.\n\n(5) Глобата или имуществената санкция по ал. 4 се налага и на доставчик на посреднически услуги, който не изпълни решение на съответния орган по чл. 323г, ал. 2 за:\n\n1. прилагане на мярка по чл. 51, параграф 2, букви „б“ или „д“ или по чл. 51, параграф 3 от Регламент (ЕС) 2022/2065;\n\n2. изпълнение на одобрените ангажименти по реда на чл. 323р, ал. 2.\n\n(6) На всяко друго лице по смисъла на чл. 51, параграф 1 от Регламент (ЕС) 2022/2065, което не изпълни в срока, определен в решението по ал. 3, задължение за предоставяне на информация или за коригиране на неточна, непълна или подвеждаща информация, или за оказване на съдействие при извършване на проверка на място, се налага периодична глоба или имуществена санкция в размер до едно на сто съответно от дохода или от среднодневния световен оборот през предходната финансова година на ден, изчислен от датата, посочена в решението по ал. 3.\n\nЧл. 323х. (1) При определяне размера на глобите и имуществените санкции по този раздел съответният орган по чл. 323г, ал. 2 взема предвид тежестта и продължителността на съответното нарушение, както и смекчаващите и отегчаващите отговорността обстоятелства.\n\n(2) Глобите и имуществените санкции по този раздел се налагат с решение на съответния орган по чл. 323г, ал. 2, без да се съставя акт за установяване на административно нарушение.“\n\n§ 19.\n\n В чл. 326а, ал. 3 думите „раздел III“ и запетаите преди и след тях се заличават, а думите „60 000 лв.“ се заменят със „100 000 лв.“. \n\n§ 20.\n\n В § 1 от допълнителните разпоредби се създават т. 48б и 48в:\n\n„48б. „Посреднически услуги“ са услуги по смисъла на чл. 3, буква „ж“ от Регламент (ЕС) 2022/2065.\n\n48в. „Правно образувание“ е всяко неперсонифицирано дружество или всяка друга правна форма независимо от наличието на правосубектност, което може да встъпва в правоотношения, да упражнява права и да носи задължения.“\n\nЗаключителни разпоредби\n\n§ 21.\n\n В Закона за електронната търговия (обн., ДВ, бр. 51 от 2006 г.; изм., бр. 105 от 2006 г., бр. 41 от 2007 г., бр. 82 от 2009 г., бр. 77 и 105 от 2011 г., бр. 57 от 2015 г., бр. 94 от 2018 г., бр. 17 от 2019 г., бр. 96 от 2020 г. и бр. 15 и 53 от 2022 г.) глава четвърта „Отговорност на доставчиците на услуги на информационното общество“ с чл. 13 – 18 се отменя.\n\n§ 22.\n\n В Закона за радиото и телевизията (обн., ДВ, бр. 138 от 1998 г.; Решение № 10 на Конституционния съд от 1999 г. – бр. 60 от 1999 г.; изм., бр. 81 от 1999 г., бр. 79 от 2000 г., бр. 96 и 112 от 2001 г., бр. 77 и 120 от 2002 г., бр. 99 и 114 от 2003 г., бр. 99 и 115 от 2004 г., бр. 88, 93 и 105 от 2005 г., бр. 21, 34, 70, 80, 105 и 108 от 2006 г., бр. 10, 41, 53 и 113 от 2007 г., бр. 110 от 2008 г., бр. 14, 37, 42 и 99 от 2009 г., бр. 12, 47, 97, 99 и 101 от 2010 г., бр. 28, 99 и 105 от 2011 г., бр. 38 и 102 от 2012 г., бр. 15, 17 и 27 от 2013 г.; Решение № 8 на Конституционния съд от 2013 г. – бр. 91 от 2013 г.; изм., бр. 109 от 2013 г., бр. 19 и 107 от 2014 г., бр. 96 от 2015 г., бр. 46, 61, 98 и 103 от 2016 г., бр. 8, 63, 75, 92 и 99 от 2017 г., бр. 7, 27, 44, 77, 103 и 106 от 2018 г., бр. 100 от 2019 г., бр. 68, 104 и 109 от 2020 г., бр. 20 от 2021 г., бр. 8 и 104 от 2022 г., бр. 84, 100 и 108 от 2023 г., бр. 42 от 2024 г. и бр. 6 от 2025 г.) в чл. 32, ал. 1 се създава т. 25:\n\n„25. осъществява правомощията на компетентен орган по чл. 49 от Регламент (ЕС) 2022/2065, който контролира изпълнението на задълженията по регламента при предоставянето на посреднически услуги на информационното общество, които представляват услуги на платформи за споделяне на видеоклипове по смисъла на този закон.“\n\n§ 23.\n\n В Закона за автомобилните превози (обн., ДВ, бр. 82 от 1999 г.; изм., бр. 11 и 45 от 2002 г., бр. 99 от 2003 г., бр. 70 от 2004 г., бр. 88, 92, 95, 102, 103 и 105 от 2005 г., бр. 30, 85, 92 и 102 от 2006 г., бр. 42, 80 и 109 от 2007 г., бр. 102 от 2008 г., бр. 93 от 2009 г., бр. 41 от 2010 г., бр. 17 от 2011 г., бр. 38, 50, 60, 99 и 103 от 2012 г., бр. 15, 23, 66 и 109 от 2013 г., бр. 11, 60, 98 и 107 от 2014 г., бр. 14, 60, 81 и 100 от 2015 г., бр. 32, 58 и 59 от 2016 г., бр. 9 и 93 от 2017 г., бр. 62, 80 и 105 от 2018 г., бр. 60, 71 и 108 от 2020 г., бр. 21, 22 и 23 от 2021 г.; Решение № 11 на Конституционния съд от 2021 г. – бр. 84 от 2021 г.; изм., бр. 67 и 88 от 2023 г., бр. 41 от 2024 г. и бр. 64 от 2025 г.) се създава чл. 106б:\n\n„Чл. 106б. За преустановяване на публикуването на незаконно съдържание, отнасящо се до възмездно посредничество или до възмездно предлагане на обществен превоз на пътници или товари, превози на болни и ранени, превози по чл. 24е или таксиметрови превози на пътници без лиценз за извършване на превоз на пътници или товари на територията на Република България, лиценз за извършване на международен превоз на пътници или товари – лиценз на Общността, без да са вписани в регистъра по чл. 24в, ал. 5 или без удостоверение за регистрация за извършване на таксиметрови превози на пътници, или отнасящо се до друго нарушение на този закон или на акт на европейското право, с решение на съдия от Административния съд – град София, по искане на изпълнителния директор на Изпълнителна агенция „Автомобилна администрация“ или упълномощени от него длъжностни лица се разпорежда премахване на съдържание с акт по чл. 9, параграф 1 от Регламент (ЕС) 2022/2065 на Европейския парламент и на Съвета от 19 октомври 2022 г. относно единния пазар на цифрови услуги и за изменение на Директива 2000/31/ЕО (Акт за цифровите услуги) (ОВ, L 277/41 от 27 октомври 2022 г.).“\n\nЗаконът е приет от 51-вото Народно събрание на 6 ноември 2025 г. и е подпечатан с официалния печат на Народното събрание.\n\nПредседател на Народното събрание:\n Рая Назарян\n\n6431",
  "textLength": 46182,
  "scrapedAt": "2026-01-11T02:55:38.507Z",
  "isComplete": true,
  "error": null,
  "retryCount": 0
}