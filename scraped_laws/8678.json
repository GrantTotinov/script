{
  "title": "16/02/2006 Закон за изменение и допълнение на Закона за подпомагане на земеделските производители",
  "date": "",
  "link": "https://www.parliament.bg/bg/laws/ID/8678",
  "lawId": "8678",
  "actualTitle": "Закони",
  "metadata": [],
  "fullText": "ЗАКОН\n\nза изменение и допълнение на Закона за подпомагане на земеделските производители \n\n(обн., ДВ, бр. 58 от 1998 г.; изм., бр. 79 и 153 от 1998 г., бр. 12, 26, 86 и 113 от 1999 г., бр. 24 от 2000 г., бр. 34 и 41 от 2001 г., бр. 46 и 96 от 2002 г.,\n\nбр. 18 от 2004 г., бр. 14 и 105 от 2005 г.)\n\n§ 1. \n\nВ чл. 1 се създават т. 3 - 6:\n\n“3. акредитацията, структурата, дейността и контрола върху Разплащателната агенция;\n\n4. регулирането на производството на захар от захарно цвекло и изоглюкоза;\n\n5. създаването и функционирането на Интегрирана система за администриране и контрол;\n\n6. прилагането на схемата за единно плащане на площ в съответствие с Общата селскостопанска политика на Европейския съюз.”\n\n§ 2.\n\n Създават се чл. 2а - 2г:\n\n“Чл. 2а. (1) Министърът на земеделието и горите е компетентен орган за акредитация на Разплащателната агенция по смисъла на законодателството на Европейския съюз.\n\n(2) В качеството си на компетентен орган министърът на земеделието и горите:\n\n1. акредитира Разплащателната агенция с акт за акредитация, който се обнародва в “Държавен вестник”;\n\n2. определя сертифициращ орган;\n\n3. наблюдава и контролира съответствието на дейността на Разплащателната агенция с критериите за акредитиране.\n\n(3) Изискванията и редът за акредитация, за наблюдението и контрола за спазване на изискванията, както и за отнемането на акредитацията на Разплащателната агенция по ал. 2, т. 1, се определят с наредба на министъра на земеделието и горите.\n\n(4) Министърът на земеделието и горите уведомява Европейската комисия за извършената акредитация.\n\nЧл. 2б. (1) За страната се акредитира една Разплащателна агенция.\n\n(2) Чрез Разплащателната агенция се подпомагат земеделието, селските райони и рибарството със средства от Европейските земеделски фондове, Европейския фонд за рибарството и от държавния бюджет.\n\nЧл. 2в. (1) Министърът на земеделието и горите контролира дейността на Разплащателната агенция чрез:\n\n1. сертифициращия орган по чл. 2а, ал. 2, т. 2;\n\n2. специализирано звено в Министерството на земеделието и горите. \n\n(2) Специализираното звено по ал. 1, т. 2 е на пряко подчинение на министъра на земеделието и горите.\n\n(3) Функциите на специализираното звено се определят в устройствения правилник на Министерството на земеделието и горите. \n\n(4) Специализираното звено извършва одити в съответствие с международните одиторски стандарти.\n\nЧл. 2г. (1) Министерството на земеделието и горите изготвя:\n\n1. Национален стратегически план за развитие на селските райони за периода 2007 - 2013 г.;\n\n2. Програма за развитие на селските райони за периода 2007 - 2013 г.\n\n(2) Националният стратегически план за развитие на селските райони за периода 2007 - 2013 г. се изготвя в съответствие със Стратегическите насоки за развитие на селските райони на Европейския съюз и се одобрява от Министерския съвет.\n\n(3) Програмата за развитие на селските райони за периода 2007 - 2013 г. се одобрява от Министерския съвет и се изпълнява от Министерството на земеделието и горите.\n\n(4) Документите по ал. 1 се изготвят в сътрудничество със социално-икономическите партньори, органите на местната власт, браншовите организации и други неправителствени организации и се подлагат на обществено обсъждане. Мястото и началният час на обсъждането се обявяват в два национални ежедневника и на електронната страница на Министерството на земеделието и горите. Протоколите от обсъждането и писмените становища на организациите се прилагат към документите по ал. 1 при внасянето им за одобрение от Министерския съвет.”\n\n§ 3.\n\n Създава се чл. 3а:\n\n“Чл. 3а. (1) Изпълнителният директор на Разплащателната агенция ежегодно до 31 март изготвя и представя на министъра на земеделието и горите годишен отчет за дейността на агенцията. Министърът на земеделието и горите внася годишния отчет за дейността на агенцията за одобрение от Министерския съвет.\n\n(2) Годишният отчет по ал. 1 включва:\n\n1. информация за извършеното подпомагане през годината;\n\n2. информация за администрирането на средствата от Европейските фондове и държавния бюджет през годината;\n\n3. резултатите от проведените одити на агенцията.”\n\n§ 4.\n\n В чл. 7г, ал. 1, изречение първо след думата “подават” се добавя “декларация с информация”, думата “информация” се заличава и изречение второ се заличава.\n\n§ 5.\n\n Създават се чл. 7д - 7л:\n\n“Чл. 7д. (1) Национална млечна квота е гарантирано общо количество краве мляко, предоставено на страната за един квотен период, състоящо се от национална квота за директни продажби от производителите и национална квота за доставки. Националната млечна квота се управлява от Министерството на земеделието и горите.\n\n(2) Част от националната млечна квота се заделя като национален резерв, който се управлява от Министерството на земеделието и горите и първоначалният му размер включва най-малко 5 на сто от квотата за доставки и най-малко 3 на сто от квотата за директни продажби. Националният резерв се използва при преразпределение на индивидуални млечни квоти и преструктуриране на производството на краве мляко.\n\n(3) Всеки производител на краве мляко има право на индивидуална млечна квота за директни продажби и/или на индивидуална млечна квота за доставки. \n\n(4) Министърът на земеделието и горите с участието на Националния млечен борд извършва разпределение на националната млечна квота на индивидуални млечни квоти, пропорционално на количеството краве мляко, произведено от производителите, въз основа на техните заявления, на информация от базите данни по чл. 7а, ал. 1 и на декларациите по чл. 7г, ал. 1. При необходимост се прилага коефициент на редукция.\n\n(5) Управлението на националния резерв, разпределението и преразпределението на националната млечна квота на индивидуални млечни квоти, както и прехвърлянето на индивидуални млечни квоти, се уреждат с наредба на министъра на земеделието и горите, изготвена с участието на Националния млечен борд.\n\nЧл. 7е. (1) Производителите са длъжни да доставят кравето мляко, за което са получили индивидуална квота, само на одобрени изкупвачи.\n\n(2) Всеки производител сключва договор за доставка на краве мляко само с един одобрен изкупвач за определен период от време.\n\nЧл. 7ж. (1) Кравето мляко се изкупува само от физически или юридически лица, търговци по смисъла на Търговския закон, и в обекти, регистрирани по реда на чл. 12 от Закона за храните, които са одобрени от министъра на земеделието и горите.\n\n(2) Изкупвачите подават в Министерството на земеделието и горите заявление за одобрение по образец, утвърден от министъра на земеделието и горите. Заявлението се подава в 30-дневен срок от регистрацията по чл. 12 от Закона за храните.\n\n(3) Към заявлението се прилагат:\n\n1. удостоверение за актуално състояние на съдебната регистрация на заявителя, издадено до един месец преди подаване на заявлението;\n\n2. копие от удостоверение за данъчна регистрация - за лица, регистрирани преди 1 януари 2006 г., удостоверение по чл. 87, ал. 6 от Данъчно-осигурителния процесуален кодекс и декларация от заявителя за липса на други публични задължения;\n\n3. копие от картата за идентификация по регистър БУЛСТАТ;\n\n4. банкова гаранция, учредена от търговска банка в полза на Държавен фонд “Земеделие”, определена в наредбата по чл. 7д, ал. 5; гаранцията се подновява в началото на всеки квотен период;\n\n5. заверено от регионалната ветеринарномедицинска служба копие от разрешително за дейност на всички стационарни и мобилни обекти за изкупуване и транспортиране на краве мляко;\n\n6. декларация от заявителя, че не е санкциониран за събиране и преработване на краве мляко без регистрация по чл. 12 от Закона за храните през последната година с влязло в сила наказателно постановление;\n\n7. декларация от заявителя, че притежава персонален компютър, принтер, електронна поща и софтуер за регистрация на ежедневно изкупуваните количества краве мляко по производители;\n\n8. списък с трите имена и единния граждански номер на лицата, които участват в процеса по изкупуване и транспортиране на краве мляко и извършват вписвания в дневниците по чл. 7в, ал. 2.\n\n(4) В 30-дневен срок от получаването на документите по ал. 3 длъжностни лица, определени със заповед на министъра на земеделието и горите, извършват проверка на обекта, посочен в заявлението.\n\n(5) Редът за одобряване на изкупвачите и за изкупуване на краве мляко се определя с наредбата по чл. 7д, ал. 5.\n\nЧл. 7з. (1) В 14-дневен срок от извършване на проверката на място по чл. 7ж, ал. 4 министърът на земеделието и горите със заповед издава или мотивирано отказва издаването на одобрение.\n\n(2) Министърът на земеделието и горите отказва издаването на одобрение, когато:\n\n1. не са представени документите по чл. 7ж, ал. 3;\n\n2. има несъответствия между представените документи и констатираните при проверката по чл. 7ж, ал. 4 условия за изкупуване и транспортиране на краве мляко.\n\n(3) Отказът подлежи на обжалване по реда на Закона за административното производство.\n\n(4) При отказ изкупвачът може да подаде ново заявление за одобрение не по-рано от един месец от издаване на заповедта.\n\n(5) Правата по издаденото одобрение не могат да се прехвърлят или преотстъпват.\n\n(6) При промяна в обстоятелствата по чл. 7ж, ал. 3 одобреният изкупвач е длъжен в 7-дневен срок да подаде в Министерството на земеделието и горите заявление, придружено с документи, удостоверяващи промяната.\n\nЧл. 7и. Одобрените изкупвачи са длъжни да:\n\n1. изкупуват доставеното от производителя, с когото имат сключен договор за доставка, количество краве мляко;\n\n2. издават документ за всяка доставка на всеки производител, съдържащ количеството краве мляко, неговата масленост и цената; маслеността се определя по начин, определен с наредбата по чл. 7д, ал. 5;\n\n3. водят дневници по чл. 7в, ал. 2;\n\n4. подават декларации по чл. 7г, ал. 1;\n\n5. разполагат с подходящо помещение, персонален компютър, принтер, електронна поща и софтуер за регистрация на ежедневно изкупуваните количества краве мляко и неговата масленост по производители;\n\n6. поддържат в актуално състояние търговската документация по изкупуване и транспортиране на кравето мляко;\n\n7. осигуряват достъп на оправомощените длъжностни лица до помещенията, софтуера и документацията при извършване на проверки;\n\n8. информират всеки производител на краве мляко, с когото имат сключен договор за доставка, в края на всяко тримесечие за остатъка от индивидуалната му млечна квота;\n\n9. издават документ за общото количество краве мляко, изкупено от производителя до прекратяване на договора, в случаите, когато договорът се прекратява преди изтичане на текущия квотен период.\n\nЧл. 7к. (1) Одобрението на изкупвачите се прекратява:\n\n1. по молба на одобрения изкупвач;\n\n2. при вливане, сливане, прекратяване, ликвидация или обявяване в несъстоятелност на изкупвача - юридическо лице или едноличен търговец;\n\n3. при смърт на изкупвача - физическо лице;\n\n4. при заличаване на изкупвача от регистъра по чл. 12 от Закона за храните.\n\n(2) Одобрението на изкупвачите се отнема, когато:\n\n1. не е изпълнено задължение по чл. 7и;\n\n2. са вписани неверни данни в дневниците по чл. 7в, ал. 2 и в декларациите по чл. 7г, ал. 1;\n\n3. е констатирано, че одобрението е издадено въз основа на неверни данни;\n\n4. не са изпълнени условията на наредбите по чл. 7а, ал. 3 и чл. 7д, ал. 5.\n\n(3) Министърът на земеделието и горите издава заповед за прекратяване или отнемане на одобрението в 14-дневен срок от получаване на молба за прекратяване или документи, удостоверяващи обстоятелствата по ал. 1, т. 2 и 3, или от констатиране на обстоятелство по ал. 2. Заповедта за отнемане на одобрението подлежи на обжалване по реда на Закона за административното производство.\n\n(4) При отнемане на одобрението изкупвачът може да подаде ново заявление за одобрение не по-рано от 6 месеца от издаване на заповедта.\n\nЧл. 7л. Министерството на земеделието и горите изгражда и поддържа публичен електронен регистър на одобрените изкупвачи в Интернет страницата си.”\n\n§ 6.\n\n В чл. 9 се правят следните изменения и допълнения:\n\n1. Досегашният текст става ал. 1.\n\n2. Създава се ал. 2:\n\n“(2) Министърът на земеделието и горите определя с наредба условията и реда за признаване на организации на земеделски производители и междубраншови организации.”\n\n§ 7.\n\n В глава първа се създават чл. 10е - 10и:\n\n“Чл. 10е. (1) Производството на захар от захарно цвекло и производството на изоглюкоза се извършват в рамките на квоти за производство на захар и квоти за производство на изоглюкоза. \n\n(2) Производството на захар от захарно цвекло и изоглюкоза може да се извършва и извън определените квоти за производство, когато захарта/изоглюкозата са предназначени за износ.\n\n(3) Квотите за производство на захар и квотите за производство на изоглюкоза се определят в рамките на основно количество за производство на захар и основно количество за производство на изоглюкоза.\n\n(4) Министърът на земеделието и горите с участието на браншовите организации определя с наредба:\n\n1. размера на основното количество за производство на захар и размера на основното количество за производство на изоглюкоза;\n\n2. условията и реда за определяне, прехвърляне, намаление и увеличение на квотите за производство на захар и квотите за производство на изоглюкоза;\n\n3. реда за износ на захар и изоглюкоза, произведени извън квотите за производство;\n\n4. реда за водене на регистъра на производителите на захар и изоглюкоза;\n\n5. реда за определяне на произведените количества захар и изоглюкоза, за предоставяне на информация за производството на захар и изоглюкоза и за извършване на проверки на предоставената информация;\n\n6. реда за осъществяване на контрол върху производството.\n\n(5) Производителите на захар, на които е определена квота за производство, сключват договори за доставка на захарно цвекло, предназначено за производство на захар в рамките на определените квоти по реда на наредбата по чл. 12в, ал. 3.\n\n(6) Производители, които са произвели захар или изоглюкоза извън квотите за производство, са длъжни да ги изнесат до 31 декември след края на съответната стопанска година.\n\nЧл. 10ж. (1) Управителният съвет на Държавен фонд “Земеделие” определя квота за производство на захар и квота за производство на изоглюкоза на производител на захар/изоглюкоза, който отговаря на следните условия:\n\n1. търговец е по смисъла на Търговския закон;\n\n2. управлява самостоятелно и за своя сметка едно или повече предприятия за производство на захар/изоглюкоза на територията на Република България;\n\n3. разполага с необходимия капацитет за производство на захар/изоглюкоза през съответната стопанска година;\n\n4. не се намира в производство на ликвидация или производство по несъстоятелност.\n\n(2) Квотите за производство на захар и квотите за производство на изоглюкоза за първата стопанска година се определят на производители на захар/изоглюкоза, в предприятията на които е била произведена:\n\n1. захар от захарно цвекло през периода 1998 - 2002 г.;\n\n2. изоглюкоза през периода 2002 - 2003 г.\n\n(3) Квотите за производство на захар и квотите за производство на изоглюкоза за първата стопанска година се определят въз основа на подадено от производител на захар/изоглюкоза заявление, както следва:\n\n1. пропорционално на дела на производителя на захар в средногодишното производство на захар през периода по ал. 2, т. 1;\n\n2. пропорционално на дела на производителя на изоглюкоза в средногодишното производство на изоглюкоза през периода по ал. 2, т. 2.\n\n(4) Квотите за производство на захар и квотите за производство на изоглюкоза за следващите стопански години се определят въз основа на окончателния размер на определените квоти за производство за текущата стопанска година.\n\nЧл. 10з. (1) Държавен фонд “Земеделие” поддържа публичен регистър на производителите на захар и на изоглюкоза, на които е била определена квота за производство на захар или на изоглюкоза, както и на производителите, които произвеждат захар/изоглюкоза извън определените квоти за производство.\n\n(2) В регистъра по ал. 1 се събира информация за наличния производствен капацитет на производителите на захар и изоглюкоза, както и информация относно определените им квоти за производство.\n\nЧл. 10и. (1) Производителите на захар и производителите на изоглюкоза, на които е била определена квота за производство, както и производителите, които са произвели захар или изоглюкоза извън определените квоти, предоставят периодична информация на Държавен фонд “Земеделие” за:\n\n1. произведените и изнесените количества захар и изоглюкоза; \n\n2. наличните запаси от захар и изоглюкоза; \n\n3. сключените договори за доставка на захарно цвекло и преработените количества захарно цвекло.\n\n(2) Държавен фонд “Земеделие” извършва проверки на предоставената от производителите на захар и изоглюкоза информация по ал. 1.\n\n(3) Производителите на захар и на изоглюкоза са длъжни да осигурят достъп до счетоводната, търговската и техническата документация и до оборудването за производство, съхранение и отчитане на производството на захар и изоглюкоза, както и да оказват съдействие на служителите на Държавен фонд “Земеделие” за извършване на проверките по ал. 2.”\n\n§ 8.\n\n В чл. 11, ал. 2 се създава т. 4:\n\n“4. изпълнява функциите на Разплащателна агенция от датата на издаване на акта за акредитация.”\n\n§ 9.\n\n Създава се чл. 11а:\n\n“Чл. 11а. (1) Разплащателната агенция:\n\n1. приема, проверява и взима решения по заявленията по схемите и мерките за подпомагане на Общата селскостопанска политика и Общата рибарска политика;\n\n2. извършва разплащания по схемите и мерките за подпомагане на Общата селскостопанска политика и Общата рибарска политика;\n\n3. осчетоводява операциите по схемите и мерките за подпомагане на Общата селскостопанска политика и Общата рибарска политика;\n\n4. контролира използването на помощите по схемите и мерките за подпомагане на Общата селскостопанска политика и Общата рибарска политика, които изискват последващ контрол;\n\n5. извършва интервенция на пазарите на земеделски продукти и прилага другите мерки за регулиране на пазара, уредени в законодателството на Европейския съюз;\n\n6. предоставя на Министерството на земеделието и горите и на Европейската комисия информация за извършеното подпомагане;\n\n7. разпространява информация за схемите и мерките на Общата селскостопанска политика и Общата рибарска политика и за условията за участие в тях;\n\n8. изпълнява други дейности, които са й възложени със закон, с акт на Министерския съвет или на министъра на земеделието и горите или произтичат от законодателството на Европейския съюз.\n\n(2) Решенията на Разплащателната агенция по ал. 1, т. 1 се публикуват на нейната Интернет страница в 7-дневен срок от тяхното постановяване и се оповестяват чрез поставяне на видно място в съответната общинска служба по земеделие и гори и в съответното териториално звено на Разплащателната агенция.”\n\n§ 10.\n\n В чл. 12 ал. 6 се изменя така:\n\n“(6) Министерският съвет, по предложение на министъра на земеделието и горите с участието на Националното сдружение на общините в Република България, определя с наредба критериите за необлагодетелстваните райони и териториалния им обхват.”\n\n§ 11.\n\n В чл. 12а се създава ал. 7:\n\n“(7) В случаите по ал. 6 не се прилага Законът за обществените поръчки.”\n\n§ 12.\n\n Създава се чл. 12в:\n\n“Чл. 12в. (1) Фондът предоставя на производителите на захарно цвекло субсидия за произведени и продадени количества захарно цвекло, което:\n\n1. е предназначено за производство на захар в рамките на определените квоти за производство;\n\n2. съответства на минималните изисквания за качество, определени в наредбата по ал. 3;\n\n3. е изкупено от производителите на захар въз основа на предварителни споразумения за доставка и/или договори за доставка, сключени по реда на наредбата по ал. 3.\n\n(2) Размерът на субсидията за произведени и продадени количества захарно цвекло се определя от фонда за всяка стопанска година въз основа на съдържанието на захароза в изкупеното захарно цвекло.\n\n(3) Условията и редът за договаряне, изкупуване и окачествяване на захарно цвекло, както и за определяне и изплащане на субсидията за произведени и продадени количества захарно цвекло, се определят с наредба на министъра на земеделието и горите, изготвена с участието на браншовите организации.”\n\n§ 13. \n\nВ чл. 14, ал. 1 т. 7, 12 и 13 се отменят.\n\n§ 14.\n\n В чл. 15 думите “т. 1, 3, 5 и 7” се заменят с “т. 1, 3 и 5”.\n\n§ 15.\n\n Създава се чл. 17а:\n\n“Чл.17а. (1) Средствата, отпуснати от европейските фондове, са публични финансови средства.\n\n(2) Разплащателната агенция води отделно счетоводство за всички разплащания, които се финансират от европейските фондове съгласно законодателството на Европейския съюз.”\n\n§ 16.\n\n В чл. 18 ал. 2 и 3 се изменят така:\n\n“(2) Управителният съвет се състои от 11 членове. Министърът на земеделието и горите е член и председател на управителния съвет по право. Четирима от членовете на управителния съвет се определят от министъра на земеделието и горите. Министърът на финансите, министърът на икономиката и енергетиката, министърът на околната среда и водите, министърът на труда и социалната политика и министърът на регионалното развитие и благоустройството определят по един заместник-министър за член на управителния съвет.\n\n(3) Министърът на земеделието и горите след съгласуване с министър-председателя предлага на управителния съвет да избере изпълнителен директор на фонда, който е член на управителния съвет по право.”\n\n§ 17.\n\n В чл. 19, ал. 1 се правят следните изменения и допълнения:\n\n1. Създава се нова т. 2:\n\n“2. определя броя и избира заместник изпълнителните директори на фонда;”.\n\n2. Досегашната т. 2 става т. 3 и в нея думите “структурата и” се заличават.\n\n3. Досегашните т. 3 - 6 стават съответно т. 4 - 7.\n\n§ 18.\n\n Създава се чл. 20а:\n\n“Чл. 20а.(1) Изпълнителният директор на фонда е изпълнителен директор на Разплащателната агенция.\n\n(2) Изпълнителният директор на Разплащателната агенция:\n\n1. организира и ръководи дейността на Разплащателната агенция;\n\n2. представлява Разплащателната агенция.”\n\n§ 19.\n\n Член 21 се изменя така:\n\n“Чл. 21. (1) Министерският съвет приема устройствен правилник, с който се определят структурата и организацията на работа на фонда.\n\n(2) Управителният съвет приема правилник за дейността на фонда.”\n\n§ 20.\n\n В чл. 22 ал. 1 и 3 се отменят.\n\n§ 21.\n\n Създават се чл. 22а и 22б:\n\n“Чл. 22а. (1) Разплащателната агенция се състои от:\n\n1. Централно управление в гр. София;\n\n2. териториални структурни звена.\n\n(2) В Разплащателната агенция се създават вътрешни структури:\n\n1. според схемите и мерките на Общата селскостопанска политика и Общата рибарска политика на Европейския съюз;\n\n2. на функционален принцип. \n\n(3) Управленската структура на Централното управление, териториалната компетентност и седалищата на териториалните структурни звена се уреждат с устройствения правилник на фонда.\n\n(4) Изпълнителният директор на Разплащателната агенция утвърждава вътрешни правилници за дейността на структурите по ал. 2. \n\nЧл. 22б. (1) Разплащателната агенция създава структура по вътрешен одит, която подпомага създаването и поддържането на ефективна система за вътрешен контрол.\n\n(2) Структурата по вътрешен одит е независима от останалите звена в Разплащателната агенция и е пряко подчинена на изпълнителния директор на Разплащателната агенция.\n\n(3) Структурата по вътрешен одит:\n\n1. извършва дейността си в съответствие с международните одиторски стандарти;\n\n2. извършва дейността си в съответствие с изискванията на законодателството на Европейския съюз и указанията на Европейската комисия;\n\n3. докладва резултатите от извършените одиторски проверки на изпълнителния директор на Разплащателната агенция.\n\n(4) Вътрешните одитори, работещи в структурата по вътрешен одит, са длъжни да спазват изискванията на Етичния кодекс на вътрешните одитори.”\n\n§ 22.\n\n Създават се чл. 26а и 26б:\n\n“Чл. 26а. (1) Разплащателната агенция извършва проверки на лицата, които ползват схемите и мерките за подпомагане на Общата селскостопанска политика и Общата рибарска политика.\n\n(2) Проверките на място се извършват от:\n\n1. структурите на Разплащателната агенция;\n\n2. Министерството на земеделието и горите или други административни звена към министъра на земеделието и горите;\n\n3. други организации, които имат необходимия организационен, технически и кадрови капацитет. \n\n(3) Министърът на земеделието и горите по предложение на изпълнителния директор на Разплащателната агенция възлага със заповед на звената по ал. 2, т. 2 извършването на проверки на място.\n\n(4) Изпълнителният директор на Разплащателната агенция сключва договори за извършване на проверки на място с организациите по ал. 2, т. 3. Договорът за възлагане на проверки съдържа:\n\n1. пълно изброяване и описание на функциите, свързани с проверките на място;\n\n2. разходите за изпълнение на делегираните функции, които Разплащателната агенция заплаща на организацията;\n\n3. срокове и форма за предоставяне информация на Разплащателната агенция за извършените проверки и правила за съхранение на документацията.\n\nЧл. 26б. (1) Лицата, които ползват схемите и мерките за подпомагане по Общата селскостопанска политика и Общата рибарска политика, са длъжни да осигуряват на проверяващите:\n\n1. достъп до обектите на проверка - офиси, производствени помещения, складове, земи и други;\n\n2. пълна информация относно обекта на проверката;\n\n3. достъп до всички документи, свързани с обекта на проверката, както и копия и извлечения от тях;\n\n4. вземане на проби от земеделски и хранителни продукти, почви и води за контролен анализ.\n\n(2) Държавните и общинските органи и организации са длъжни да оказват на проверяващите съдействие и да им предоставят информацията и документите, свързани с обекта на проверката. \n\n(3) Организациите по чл. 26а, ал. 2 са длъжни да издават заповед за всяка проверка на място, с която определят проверяващите, мястото, обекта и обхвата на проверката. \n\n(4) Проверяващите изготвят доклад за извършената проверка на място, който се подписва от тях и от проверяваното лице или негов представител. Когато проверяваният откаже да подпише доклада, проверяващите отбелязват в него това обстоятелство.”\n\n§ 23.\n\n В чл. 27 се създава ал. 3:\n\n“(3) Разплащателната агенция е длъжна да предприеме необходимите действия за събирането на недължимо платените и надплатените суми по схеми за плащане и проекти, финансирани от европейските фондове и държавния бюджет, както и глобите и другите парични санкции, предвидени в законодателството на Европейския съюз.”\n\n§ 24.\n\n Създават се чл. 28а и 28б:\n\n“Чл. 28а. (1) Подпомагането, което Разплащателната агенция извършва, подлежи на предварителен, текущ и последващ контрол. \n\n(2) Контролът на дейността на Разплащателната агенция се упражнява от:\n\n1. Сметната палата на Република България;\n\n2. специализираното звено за контрол по чл. 2в, ал. 1, т. 2;\n\n3. сертифициращия орган;\n\n4. представители на Европейската комисия и Европейската сметна палата.\n\n(3) Министърът на финансите упражнява финансов контрол върху дейността на Разплащателната агенция.\n\nЧл. 28б. (1) Сертифициращият орган по чл. 2а, ал. 2, т. 2 извършва одит за:\n\n1. верността на финансовите отчети;\n\n2. изградената система за контрол в Разплащателната агенция.\n\n(2) За сертифициращ орган се определя независима от компетентния орган и от Разплащателната агенция организация, която:\n\n1. работи съгласно международните одиторски стандарти и инструкциите, издадени от Европейската комисия;\n\n2. има поне 5 години опит в извършването на дейност по сертифициране.\n\n(3) Специфичните изисквания и редът за извършване на одит за верността на финансовите отчети и на изградената система за контрол в Разплащателната агенция се определят с наредбата по чл. 2а, ал. 3.”\n\n§ 25.\n\n Създава се глава трета с чл. 30 - 38:\n\n“Глава трета\n\nИНТЕГРИРАНА СИСТЕМА ЗА АДМИНИСТРИРАНЕ И КОНТРОЛ\n\nЧл. 30. (1) За изпълнение на функциите на Разплащателната агенция се създава Интегрирана система за администриране и контрол.\n\n(2) Интегрираната система за администриране и контрол се състои от:\n\n1. система за регистрация на кандидатите и на заявленията за подпомагане;\n\n2. система за идентификация на земеделските парцели;\n\n3. система за идентификация и регистрация на животните;\n\n4. интегрирана система за контрол.\n\n(3) Системите по ал. 2, т. 1, 2 и 3 се изграждат и поддържат въз основа на регистри и графична информация като компютризирани бази данни. \n\n(4) Системите по ал. 2 се създават и поддържат:\n\n1. по т. 1 и 4 - от Разплащателната агенция;\n\n2. по т. 2 - от Министерството на земеделието и горите;\n\n3. по т. 3 - от Националната ветеринарномедицинска служба.\n\n(5) Разплащателната агенция обединява данните от системите по ал. 2, т. 1, 2 и 3 в цифров вид в интегрирана информационна система и създава и поддържа системни връзки с външни регистри.\n\n(6) Министърът на земеделието и горите определя с наредба условията и реда за създаване, поддържане, достъп и ползване на системите по ал. 2 и информационната система по ал. 5.\n\nЧл. 31. (1) Системата за регистрация на кандидатите и на заявленията за подпомагане включва регистър на кандидатите за подпомагане и регистър на заявленията за подпомагане.\n\n(2) Регистърът на кандидатите за подпомагане се създава въз основа на заявленията за подпомагане и съдържа данни за кандидата, неговото стопанство и дейност. \n\n(3) При първоначално въвеждане в регистъра кандидатите за подпомагане получават уникален регистрационен номер, с който участват във всички схеми и мерки за подпомагане по Общата селскостопанска политика и Общата рибарска политика. Регистрационният номер не може да се прехвърля. \n\n(4) Регистърът на заявленията за подпомагане съдържа данни за подадените от кандидата заявления за участие в схемите и мерките за подпомагане по Общата селскостопанска политика и Общата рибарска политика и за отпуснатата помощ.\n\nЧл. 32. (1) Кандидатите за подпомагане подават до териториалните структури на Разплащателната агенция заявление за подпомагане по образец. \n\n(2) Кандидатите за подпомагане получават от общинските служби по земеделие и гори по местонахождението на земите формуляри на заявления за подпомагане, попълнени с наличните данни за тях. Когато подпомагането е свързано със земеделска площ, кандидатите получават като част от заявлението и графичен материал за местонахождението на ползваните от тях площи. \n\n(3) Общинските служби по земеделие и гори оказват помощ на кандидатите за подпомагане при попълване на заявленията и за идентифициране на ползваните от тях площи. \n\n(4) Общинските служби по земеделие и гори са длъжни да въведат информацията от представените им заявления съгласно изискванията на системата по чл. 31, ал. 1, да разпечатат попълненото заявление и след неговото подписване от кандидата да го подадат в съответната териториална структура на Разплащателната агенция.\n\n(5) Министърът на земеделието и горите определя с наредби:\n\n1. условията и реда за подаване на заявления;\n\n2. образците на заявленията и изискванията към тях за отделните схеми и мерки за подпомагане по Общата селскостопанска политика и Общата рибарска политика. \n\nЧл. 33. (1) Системата за идентификация на земеделските парцели е географска информационна система и се създава въз основа на ортоизображения чрез дигитализиране на физическите блокове и блоковете на земеделските стопанства. В системата се включват данни от картата на възстановената собственост и регистрите към нея.\n\n(2) Министърът на земеделието и горите организира създаването и актуализирането на цифрови ортоизображения с дигитализирани физически блокове.\n\n(3) В системата за идентификация на земеделските парцели се включват:\n\n1. географските данни и идентификационните кодове на физическите блокове и блоковете на земеделските стопанства;\n\n2. ползвателите и начинът на трайно ползване на блоковете на земеделските стопанства.\n\nЧл. 34. (1) Системата за идентификация и регистрация на животните се създава въз основа на идентификацията на животните по видове чрез съответната маркировка.\n\n(2) В системата за идентификация и регистрация на животните се включват данни за:\n\n1. идентификация на земеделския стопанин, който отглежда животните;\n\n2. броя на животните от всеки вид, тяхната порода и възраст;\n\n3. идентификационните номера на животните по видове;\n\n4. местонахождението и придвижването на животните;\n\n5. здравния статус на животните и приложените ветеринарномедицински мероприятия.\n\nЧл. 35. (1) Държавните и общинските органи, включително митническата администрация, са длъжни да предоставят безвъзмездно и своевременно на Разплащателната агенция информацията и документите, свързани със създаването и поддържането на интегрираната информационна система, включително информация, представляваща служебна тайна по Закона за митниците.\n\n(2) Държавните и общинските органи предоставят при поискване на Разплащателната агенция информация за вида и размера на задълженията на кандидатите за подпомагане по схемите и мерките на Общата селскостопанска политика и Общата рибарска политика. Разплащателната агенция ползва информация, съдържаща се в централния кредитен регистър по реда на Закона за банките.\n\nЧл. 36. (1) Разплащателната агенция осигурява защита на данните, включени в интегрираната информационна система.\n\n(2) Индивидуалните данни, включени в интегрираната информационна система, се предоставят на органите на статистиката и могат да се използват само за статистически цели съгласно Закона за статистиката.\n\n(3) Държавните органи, които поддържат информационни системи, получават консолидирани данни от интегрираната информационна система, когато това е предвидено в закон.\n\n(4) Изпълнителният директор на Разплащателната агенция издава Вътрешни правила за защита на данните в интегрираната информационна система.\n\nЧл. 37. (1) Интегрираната система за контрол включва административни проверки на подадените заявления за подпомагане и проверки на място.\n\n(2) Разплащателната агенция извършва административни проверки на подадените заявления чрез интегрираната информационна система, като съпоставя данните от заявленията с данните в регистрите.\n\n(3) Разплащателната агенция всяка година проверява на място най-малко 5 на сто от подадените заявления за подпомагане въз основа на анализ на риска.\n\n(4) Проверките на място се извършват чрез:\n\n1. инспекция на земеделското стопанство;\n\n2. методи за дистанционно наблюдение.\n\nЧл. 38. (1) Разплащателната агенция информира Министерството на земеделието и горите и Европейската комисия за функционирането на Интегрираната система за администриране и контрол по правилата, предвидени в законодателството на Европейския съюз.\n\n(2) Разплащателната агенция съдейства на представителите на Европейската комисия, които извършват контролни проверки по функционирането на Интегрираната система за администриране и контрол, и участва в тях по правилата, предвидени в законодателството на Европейския съюз.”\n\n§ 26.\n\n Създава се глава четвърта с чл. 39 - 47:\n\n“Глава четвърта\n\nПРИЛАГАНЕ НА СХЕМАТА ЗА ЕДИННО ПЛАЩАНЕ НА ПЛОЩ\n\nЧл. 39. (1) Земеделските стопани могат да получат директни плащания за земеделските площи, които ползват на територията на страната, по Схемата за единно плащане на площ. \n\n(2) Министерският съвет, по предложение на министъра на земеделието и горите, одобрява с решение минималния размер на земеделската площ за стопанство и на земеделските парцели, за които може да се получи плащане по Схемата за единно плащане на площ. \n\n(3) Министърът на земеделието и горите прави предложение по ал. 2 след съгласуване с Европейската комисия.\n\nЧл. 40. (1) Размерът на единното плащане на площ се определя за хектар, като се раздели финансовият пакет на страната на използваната земеделска площ в страната, която се поддържа в добро земеделско състояние, коригирана по обективни критерии.\n\n(2) Министърът на земеделието и горите със заповед одобрява и обявява критериите по ал. 1 след одобрение от Европейската комисия. \n\n(3) Използваната земеделска площ по ал. 1 включва обработваемата земя, постоянно затревените площи, трайните насаждения и семейните градини независимо дали се използват за производство на земеделска продукция.\n\n(4) Когато сумата на поисканите и допустими плащания на площ би надвишила финансовия пакет на страната за съответната година, размерът на единното плащане на площ се коригира с коефициент на намаление. Прилага се еднакъв коефициент на намаление на плащането за всички хектари земеделска площ, заявени и одобрени за подпомагане. \n\nЧл. 41. (1) Земеделските стопани, които стопанисват земеделска площ, включена в системата за идентификация на земеделските парцели, могат да кандидатстват за плащане по Схемата за единно плащане на площ.\n\n(2) Кандидатите за подпомагане подават заявление по чл. 32, ал. 1 за съответната календарна година.\n\nЧл. 42. Министърът на земеделието и горите, след съгласуване с Европейската комисия, одобрява със заповед Условия за поддържане на земята в добро земеделско и екологично състояние и ги обнародва в “Държавен вестник”. \n\nЧл. 43. (1) Разплащателната агенция извършва директни плащания по подадените заявления, когато установи, че:\n\n1. кандидатът ползва заявените земеделски площи;\n\n2. площите се поддържат в добро земеделско и екологично състояние;\n\n3. размерът на използваната от земеделското стопанство площ и размерът на земеделските парцели са не по-малки от определените по реда на чл. 39, ал. 2. \n\n(2) Разплащателната агенция проверява заявленията за подпомагане по Схемата за единно плащане на площ съгласно чл. 37.\n\n(3) Разплащателната агенция намалява размера на плащането или отказва плащане по Схемата за единно плащане на площ, когато:\n\n1. кандидатът стопанисва площи и/или земеделски парцели с размери, по-малки от определените по реда на чл. 39, ал. 2;\n\n2. установи, че за съответните площи не са спазени Условията за поддържане на земята в добро земеделско и екологично състояние;\n\n3. кандидатът възпрепятства извършването на проверка на място;\n\n4. кандидатът е заявил площи, които не стопанисва;\n\n5. за една и съща площ са подадени две или повече заявления.\n\n(4) Разплащателната агенция намалява размера на плащането или отказва плащане по ал. 3 съгласно критериите, установени в законодателството на Европейкия съюз. \n\nЧл. 44. (1) Министърът на земеделието и горите след съгласуване с Европейската комисия предлага на Министерския съвет схеми за национални доплащания. Схемите за национални доплащания и размерът на средствата по всяка от тях се одобряват с решение на Министерския съвет. \n\n(2) Министърът на земеделието и горите определя с наредби специалните изисквания за участие във всяка одобрена схема за национални доплащания.\n\n(3) Лицата, които кандидатстват за плащане по Схемата за единно плащане на площ, имат право да кандидатстват за същите площи и по схеми за национални доплащания към единното плащане на площ. Националните доплащания се определят на хектар земеделска земя.\n\nЧл. 45. (1) Националните доплащания се финансират от държавния бюджет, като размерът на средставата се определя ежегодно със закона за държавния бюджет на Република България за съответната година. Националните доплащания могат да се допълват от Европейския фонд за развитие на селските райони при условията за съфинансиране от държавния бюджет съгласно законодателството на Европейския съюз.\n\n(2) Когато общият размер на поисканите и допустими национални доплащания по определена схема би надвишил одобрените средства за тази схема, министърът на земеделието и горите коригира размера на плащането с коефициент, еднакъв за всички кандидати. \n\nЧл. 46. Кандидатите за подпомагане по схеми за национални доплащания подават заявление за съответната календарна година заедно със заявлението по чл. 41, ал. 2.\n\nЧл. 47. (1) Разплащателната агенция проверява спазването на изискванията на схемите за национални доплащания, финансирани от:\n\n1. Европейския фонд за развитие на селските райони - по реда на чл. 37;\n\n2. държавния бюджет - по ред, определен с наредба на министъра на земеделието и горите и министъра на финансите.\n\n(2) Разплащателната агенция намалява размера или отказва плащане по схеми за национални доплащания, когато:\n\n1. плащането по Схемата за единно плащане на площ е отказано;\n\n2. кандидатът не отговаря на специалните изисквания, определени с наредбите по чл. 44, ал. 2; \n\n3. кандидатът възпрепятства проверката на място;\n\n4. кандидатът е заявил повече площи от установените при проверката по ал. 1;\n\n5. установи, че за съответните площи не са спазени Условията за поддържане на земята в добро земеделско и екологично състояние;\n\n6. за една и съща площ са подадени две или повече заявления.”\n\n§ 27.\n\n Създава се глава пета с чл. 48 - 50.\n\n“Глава пета\n\nАДМИНИСТРАТИВНОНАКАЗАТЕЛНИ РАЗПОРЕДБИ\n\nЧл. 48. (1) Производител на захар или изоглюкоза, който не предостави на фонда информация, посочена в чл. 10и, ал. 1, се наказва с глоба или имуществена санкция в размер 1000 лв.\n\n(2) Наказанието по ал. 1 се налага и на производител на захар или изоглюкоза, който не осигури достъп или не окаже съдействие на упълномощени служители на фонда за извършване на проверките по чл. 10и, ал. 2.\n\nЧл. 49. (1) Производител на захар или изоглюкоза, който наруши чл. 10е, ал. 6, се наказва с глоба или имуществена санкция в размер, равен на размера на митото при внос на захар/изоглюкоза, което е в сила към датата на извършване на нарушението.\n\n(2) Наказанието по ал. 1 не се налага, когато захарта или изоглюкозата са унищожени или са негодни за човешка консумация преди изтичането на срока по чл. 10е, ал. 6 поради настъпването на особени непредвидени обстоятелства.\n\nЧл. 50. (1) Нарушенията се установяват с актове на определени от изпълнителния директор на фонда служители, на които е възложено извършването на проверките по чл. 10и, ал. 2.\n\n(2) Наказателните постановления се издават от министъра на земеделието и горите или от оправомощено от него длъжностно лице.\n\n(3) Установяването на нарушенията, издаването, обжалването и изпълнението на наказателните постановления се извършват по реда на Закона за административните нарушения и наказания.”\n\n§ 28.\n\n В § 1 от допълнителната разпоредба се правят следните изменения и допълнения:\n\n1. Точка 10 се изменя така:\n\n“10. “Места по Натура 2000” са защитените зони по чл. 6, ал. 1 от Закона за биологичното разнообразие.”\n\n2. Създават се т. 13 - 45:\n\n“13. “Разплащателна агенция” е специализирана акредитирана структура за приемане на заявления, проверка на условията и извършване на плащания от Европейските земеделски фондове и Европейския фонд за рибарството и за прилагане на пазарни мерки, включително интервенция на пазарите на земеделски продукти, по правилата на законодателството на Европейския съюз.\n\n14. “Компетентен орган” е държавен орган, оторизиран да даде акредитация - цялостна или частична, да отнеме акредитацията на Разплащателната агенция и да определи сертифициращ орган.\n\n15. “Акредитация” е процедура по признаване на статут на Разплащателна агенция от национален компетентен орган въз основа на оценка на възможностите за администриране и осчетоводяване на средствата от Европейските земеделски фондове съгласно законодателството на Европейския съюз.\n\n16. “Акт за акредитация” е писмено потвърждение, че структурата, която се акредитира, съответства на критериите за акредитация.\n\n17. “Европейски земеделски фондове” са Европейският земеделски фонд за гарантиране и Европейският земеделски фонд за развитие на селските райони. \n\n18. “Кандидати за подпомагане” са земеделски стопани и други физически или юридически лица, които могат да участват в схеми за подпомагане по Общата селскостопанска политика и Общата рибарска политика.\n\n19. “Географска информационна система” е компютризирана геобаза данни за събиране, съхраняване, обработка и изобразяване на данни.\n\n20. “Ортоизображения” са изображения на части от земната повърхност, създадени чрез въздушно и/или сателитно цифрово заснемане.\n\n21. “Финансов пакет” са средствата, които ще бъдат предоставени на страната от Европейския земеделски фонд за гарантиране за единно плащане на площ съгласно Договора между държавите - членки на Европейския съюз, и Република България и Румъния относно присъединяването на Република България и Румъния към Европейския съюз.\n\n22. “Постоянно затревени площи” са естествени ливади, пасища и нископродуктивни затревени площи, които не са включени в схемата за сеитбооборот и са на разположение през цялата календарна година за косене и/или паша на селскостопански животни. \n\n23. “Земеделски стопанин” е физическо или юридическо лице, което извършва земеделска дейност и чието земеделско стопанство е разположено на територията на страната.\n\n24. “Земеделско стопанство” са всички производствени единици, управлявани от земеделския стопанин и разположени на територията на страната.\n\n25. “Земеделска дейност” е производството на земеделски продукти, включително прибиране на реколтата, добив на мляко, отглеждане и развъждане на селскостопански животни за земеделски цели и/или поддържане на земята в добро земеделско и екологично състояние.\n\n26. “Физически блок” е непрекъсната площ земя, ограничена от трайни топографски елементи.\n\n27. “Блок на земеделското стопанство” е физически блок или част от него, регистриран в Системата за идентификация на земеделските парцели, притежаващ уникална идентификация и стопанисван от един земеделски стопанин.\n\n28. “Международни одиторски стандарти” са международни стандарти за професионалната практика по вътрешен одит на Института на вътрешните одитори (IIA, Inc.).\n\n29. “Етичен кодекс на вътрешните одитори” е кодекс на Института на вътрешните одитори (IIA, Inc.), който включва принципи, приложими в професията и практиката по вътрешен одит, и правила за поведение, задължителни за спазване от вътрешните одитори.\n\n30. “Семейните градини” са земеделски площи, заети с различни култури, и произведената от тях продукция се използва предимно за собствена консумация в домакинството на земеделския стопанин.\n\n31. “Земеделски парцел” е блок на земеделското стопанство или част от него, върху който се отглежда само една земеделска култура или е оставен като угар през текущата стопанска година.\n\n32. “Основно количество за производство на захар” е общото количество захар, изразено в тонове бяла захар, което може да бъде произведено от захарно цвекло през една стопанска година.\n\n33. “Основно количество за производство на изоглюкоза” е общото количество изоглюкоза, изразено в тонове сухо вещество, което може да бъде произведено през една стопанска година. \n\n34. “Захар” е продукт, произведен от захарно цвекло или захарна тръстика, под формата на бяла, сурова захар или сироп, получен преди завършване на производството на бяла захар или който представлява краен продукт.\n\n35. “Бяла захар” е захар, несъдържаща ароматизиращи или оцветяващи добавки или други вещества, съдържаща 99,5 на сто или повече захароза от масата на сухото вещество, определено чрез поляриметричния метод.\n\n36. “Изоглюкоза” е продукт, произведен от глюкоза или от нейните полимери, съдържащ най-малко 10 на сто фруктоза от масата на сухото вещество.\n\n37. “Производител на захар от захарно цвекло” е лице, разполагащо с технически възможности за производство на захар от захарно цвекло в рамките на едно или повече предприятия, включително необходимото за осъществяването на следните основни технологични процеси оборудване:\n\nа) разтоварване, почистване и измиване на цвеклото;\n\nб) извличане на суровия сок;\n\nв) очистване на суровия сок;\n\nг) концентрация на очистения сок;\n\nд) сваряване, кристализация и центрофугиране на тежкия сок и сиропите.\n\n38. “Производител на изоглюкоза” е лице, разполагащо с оборудване за изомеризация на глюкоза или на нейните полимери.\n\n39. “Стопанска година” е периодът от 1 октомври на една календарна година до 30 септември на следващата календарна година.\n\n40. “Индивидуална млечна квота” е частта от националната млечна квота, разпределена на производител на краве мляко за текущия квотен период.\n\n41. “Квотен период” е периодът от 1 април на текущата календарна година до 31 март на следващата календарна година.\n\n42. “Директна продажба” е всяко предаване, възмездно или безвъзмездно, от производителя на краве мляко или млечни продукти от краве мляко директно на краен потребител.\n\n43. “Краен потребител” е всяко лице, което не е одобрен изкупвач, както и съпруг или лице, живеещо във фактическо съпружеско съжителство с производителя на краве мляко, негово дете или роднина, живеещи при него.\n\n44. “Доставка” е доставка на краве мляко от производителя на изкупвача.\n\n45. “Изкупвач” е лице, което изкупува краве мляко от производителите с цел да го събира, пакетира, съхранява, охлажда, преработва или продава.”\n\nПреходни и заключителни разпоредби\n\n§ 29.\n Навсякъде в закона думите “райони/те с екологични ограничения” се заменят с “места/та по Натура 2000”.\n\n§ 30.\n\n Разпределението на индивидуалните млечни квоти за квотния период от 1 април 2006 г. до 31 март 2007 г. се извършва от министъра на земеделието и горите на основа на базите данни по чл. 7а, ал. 1 и годишните декларации по чл. 7г, ал. 1.\n\n§ 31.\n\n Заявленията по чл. 7ж, ал. 2 за квотния период от 1 април 2006 г. до 31 март 2007 г. се подават до 31 март 2006 г.\n\n§ 32.\n\n Разпоредбите на чл. 2б, ал. 2, чл. 2в, ал. 1 и 4, чл. 3а, чл. 7ж, ал. 3, т. 4, чл. 11а, чл. 17а, чл. 20а, ал. 2, чл. 26а, чл. 26б, чл. 27, ал. 3, чл. 28а, чл. 32, ал. 1 - 4, чл. 35, ал. 2, чл. 36, чл. 37, чл. 38, чл. 39, ал. 1, чл. 41, чл. 43, чл. 44, ал. 3, чл. 46 и 47 влизат в сила от 1 януари 2007 г.\n\n§ 33.\n\n Разпоредбите на чл. 10ж, ал. 2 и 3 се прилагат за определянето на квотите за производство на захар и изоглюкоза за 2006/2007 стопанска година.\n\n§ 34.\n\n Агенция САПАРД е функционално звено в Разплащателната агенция.\n\n§ 35.\n\n Министерският съвет, съответно министърът на земеделието и горите, издава наредби по прилагане на регламенти на Европейския съюз в областта на Общата селскостопанска политика и Общата рибарска политика, с които определя:\n\n1. националните органи и/или организации, които прилагат правилата на регламентите, тяхната компетентност и правомощия, както и организационните връзки между тях;\n\n2. процедурите, чиято уредба регламентите възлагат на държавите членки;\n\n3. начинът за прилагане, когато регламентите дават възможност за избор на държавите членки.\n\n§ 36.\n\n В Закона за обществените поръчки (обн., ДВ, бр. 28 от 2004 г.; изм., бр. 53 от 2004 г., бр. 31, 34 и 105 от 2005 г.) в чл. 4, т. 3 след думите “държавния дълг” се поставя запетая и се добавя “при изкупуване и окачествяване на продукция, одобрение на складове за съхранение и провеждане на търгове за продажба при намеса на пазарите на земеделска продукция по Закона за подпомагане на земеделските производители”.\n\n§ 37.\n\n В Закона за опазване на земеделските земи (обн., ДВ, бр. 35 от 1996 г.; изм., бр. 14 и 26 от 2000 г., бр. 28 от 2001 г., бр. 112 от 2003 г.) в чл. 8, ал. 1 думите “40 на сто от” и “50 на сто от” се заличават.\n\n§ 38.\n\n В Закона за тютюна и тютюневите изделия (обн., ДВ, бр. 101 от 1993 г.; изм., бр. 19 от 1994 г., бр. 110 от 1996 г., бр. 153 от 1998 г., бр. 113 от 1999 г., бр. 33 и 102 от 2000 г., бр. 110 oт 2001 г., бр. 20 от 2003 г., бр. 57 и 70 от 2004 г., бр. 91, 95, 99 и 105 от 2005 г.) се правят следните изменения и допълнения:\n\n1. В чл. 11, ал. 2 след думата “тютюнопроизводителите” се добавя “или техните организации, признати по реда на наредбата по чл. 9, ал. 2 от Закона за подпомагане на земеделските производители”.\n\n2. В чл. 19а, ал. 1 т. 4 се отменя.\n\n§ 39.\n\n В Закона за виното и спиртните напитки (обн., ДВ, бр. 86 от 1999 г.; изм., бр. 56 от 2002 г., бр. 16, 108 и 113 от 2004 г., бр. 99 и 105 от 2005 г.) в чл. 67, ал. 2 т. 1 и 5 се отменят.\n\nЗаконът е приет от 40-то Народно събрание на 16 февруари 2006 г. и е подпечатан с официалния печат на Народното събрание.\n\nПредседател на Народното събрание: \n\nГеорги Пирински\n\n15155",
  "textLength": 51468,
  "scrapedAt": "2026-01-11T03:48:11.042Z",
  "isComplete": true,
  "error": null,
  "retryCount": 0
}