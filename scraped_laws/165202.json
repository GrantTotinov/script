{
  "title": "09/02/2024 Закон за изменение и допълнение на Закона за закрила и развитие на културата",
  "date": "",
  "link": "https://www.parliament.bg/bg/laws/ID/165202",
  "lawId": "165202",
  "actualTitle": "Закони",
  "metadata": [],
  "fullText": "ЗАКОН\n\nза изменение и допълнение на Закона за закрила и развитие на културата\n\n(обн., ДВ, бр. 50 от 1999 г.; изм., бр. 1 от 2000 г.; попр., бр. 34 от 2001 г.; изм., бр. 75 от 2002 г., бр. 55 от 2004 г., бр. 28, 74, 93, 99 и 103 от 2005 г., бр. 21, 41 и 106 от 2006 г., бр. 84 от 2007 г., бр. 19, 42 и 74 от 2009 г., бр. 13, 50 и 97 от 2010 г., бр. 25 и 54 от 2011 г., бр. 77 и 102 от 2012 г., бр. 15 и 68 от 2013 г., бр. 96 от 2015 г., бр. 16 от 2016 г., бр. 7, 28, 88, 94 и 103 от 2018 г., бр. 47 и 100 от 2019 г., бр. 26, 44 и 52 от 2020 г., бр. 18 от 2022 г. и бр. 56, 84 и 108 от 2023 г.)\n\n§ 1. \n\nВ чл. 10 се правят следните допълнения:\n\n1. В ал. 1 се създава т. 3:\n\n„3. чуждестранни лица, учредени в съответствие със законодателството на трета държава, когато това е предвидено в нормативен акт, акт на Министерския съвет или в програма по чл. 24а, ал. 3.“\n\n2. В ал. 2 след думите „т. 2“ се добавя „и 3“.\n\n3. Създава се ал. 4:\n\n„(4) Когато институции по Закона за предучилищното и училищното образование и Закона за висшето образование извършват дейност, присъща на културна организация, правилата за частна културна организация се прилагат и за тях по отношение на тази дейност.“\n\n§ 2. \n\nВ чл. 14 се правят следните изменения и допълнения:\n\n1. В ал. 4 думата „информационен“ се заличава.\n\n2. Създава се ал. 4а:\n\n„(4а) Министърът на културата създава, води и поддържа публичен електронен регистър на професионалните артисти и специалисти в областта на културата. За изграждане и поддържане на регистъра се използва системата по чл. 52а от Закона за електронното управление.“\n\n3. В ал. 6 думите „и българските културни институти в чужбина“ се заличават.\n\n§ 3. \n\nВ чл. 15 се правят следните допълнения:\n\n1. В ал. 7 се създават т. 5 и 6:\n\n„5. извършено вписване въз основа на неверни данни, неистински документи или на документи с невярно съдържание;\n\n6. промяна на дейността, която води до несъвместимост за извършване на културна дейност.“\n\n2. Създава се ал. 12:\n\n„(12) Съдът, държавните органи, органите на местното самоуправление и местната администрация и лицата, на които е възложено упражняването на публична функция, и организации, предоставящи обществени услуги, не може да изискват доказване на обстоятелства, вписани в регистъра по чл. 14, ал. 4. Редът за воденето и поддържането на регистъра по чл. 14, ал. 4, както и съхранението и достъпът до него се определят с наредба на министъра на културата.“\n\n§ 4. \n\nСъздава се чл. 15а:\n\n„Чл. 15а. (1) Вписването, заличаването на обстоятелства и обявяването на актове в регистъра по чл. 14, ал. 4а се извършват по персонална партида на лицето в електронна форма. На вписване подлежат:\n\n1. трите имена на лицето;\n\n2. код на професията съгласно Националната класификация на професиите и длъжностите;\n\n3. форма на осигуряване;\n\n4. основна дейност в сферата на културата.\n\n(2) Вписването и заличаването на обстоятелства и обявяването на актове в регистъра по чл. 14, ал. 4а се извършва в 7-дневен срок от настъпването на обстоятелството, съответно от неговата промяна.\n\n(3) Редът за водене на регистъра по чл. 14, ал. 4а се определя с наредба на министъра на културата, съгласувано с министъра на електронното управление.“\n\n§ 5. \n\nВ чл. 17 се правят следните изменения и допълнения:\n\n1. В ал. 2 накрая се добавя „въз основа на ежегодни програми, утвърдени от министъра на културата след съгласуване с министъра на външните работи“ и се създава изречение второ: „Редът за изготвянето и отчитането на програмите се урежда с наредба на министъра на културата и министъра на външните работи.“\n\n2. В ал. 4 се създава изречение второ: „В комисията по провеждане на конкурса се включват като членове по равен брой специалисти, предложени от Министерството на културата и Министерството на външните работи, а председател на комисията е заместник-министър на културата.“\n\n3. В ал. 6 след думите „от три години“ се добавя „след съгласуване с министъра на външните работи;\n\n4. Създават се ал. 7 – 9:\n\n„(7) Минималната образователно-квалификационна степен и професионалният опит, необходими за заемане на длъжности в българските културни институти в чужбина се определят в класификатор на длъжностите в българските културни институти в чужбина, утвърден от министъра на културата.\n\n(8) Директорът и служителите в българските културни институти в чужбина се командироват дългосрочно в приемащата държава със заповед на министъра на културата. Специфичните условия и редът за дългосрочното командироване в чужбина се определят с наредба на Министерския съвет.\n\n(9) Преди началото на дългосрочното командироване директорите на българските културни институти в чужбина преминават обучение за повишаване на тяхната външнополитическа компетентност, организирано от Дипломатическия институт към министъра на външните работи.“\n\n§ 6. \n\nВ чл. 21, ал. 1 в изречение първо след думите „бележити дейци“ се добавя „в който се включват и национални прояви и чествания на събития и бележити дейци, свързани с външнополитическите приоритети на държавната политика в областта на културата, включително важни международни събития“ и в изречение второ след думите „за съответната година“ се добавя „по ред, определен в наредба, издадена от министъра на културата.“\n\n§ 7. \n\nВ чл. 24 се правят следните изменения и допълнения:\n\n1. В ал. 1 накрая се добавя „наричан по-нататък „фондът“.\n\n2. В ал. 2 накрая се добавя „със седалище в гр. София“.\n\n3. Алинея 3 се изменя така:\n\n„(3) Министърът на културата осъществява общ контрол върху дейността на фонда и приема стратегически насоки за дейността му.“\n\n4. Създава се ал. 4:\n\n„(4) Дейността, структурата, функциите, организацията на работа и числеността на фонда се определят с устройствен правилник, приет от Министерския съвет по предложение на министъра на културата.“\n\n5. Алинея 5 се изменя така:\n\n„(5) Устройственият правилник по ал. 4 може да предвиди създаване на териториални звена на фонда.“\n\n6. Създава се ал. 6:\n\n„(6) При изпълнение на дейността си фондът се ръководи от следните принципи:\n\n1. обективност и безпристрастност;\n\n2. публичност и прозрачност;\n\n3. на добро финансово управление;\n\n4. служебно начало;\n\n5. истинност.“\n\n§ 8. \n\nСъздава се чл. 24а:\n\n„Чл. 24а. (1) Фондът подпомага провеждането на националната политика в областта на културата, като набира, управлява и предоставя средства, насочени към:\n\n1. създаване на културни ценности и осъществяване на културни инициативи;\n\n2. насърчаване на достъпа до културни ценности;\n\n3. разпространение на българската култура и популяризиране на културното наследство в страната и чужбина;\n\n4. създаване на условия за професионално развитие на българските творци;\n\n5. повишаване капацитета на културните организации за създаване, реализиране и финансиране на културни проекти и инициативи;\n\n6. стимулиране на международното сътрудничество, обмен на знания и опит в областта на културата;\n\n7. опазване и социализиране на културното наследство.\n\n(2) Фондът може да предоставя целево съфинансиране на проекти, одобрени по програми на Европейския съюз за културния, творческия и аудиовизуалния сектори, както и да осъществява дейности, свързани с популяризирането на тези програми.\n\n(3) Фондът осъществява своята дейност въз основа на програми, чрез които на конкурсен принцип се финансират проекти на културни организации и индивидуални творци.\n\n(4) Фондът работи в координация с другите институции, финансиращи мерки за развитие на културата.“\n\n§ 9. \n\nВ чл. 25 се правят следните изменения и допълнения:\n\n1. Досегашният текст става ал. 1.\n\n2. Създава се ал. 2:\n\n„(2) Правилата за организацията на работата на управителния съвет, включително мерките за предотвратяване на конфликт на интереси, се определят в устройствения правилник по чл. 24, ал. 4.“\n\n§ 10.\n\n Член 26 се изменя така:\n\n„Чл. 26. (1) Управителният съвет се състои от 15 членове:\n\n1. по един представител на Министерството на културата, Министерството на финансите, Министерството на образованието и науката, Министерството на туризма, Министерството на външните работи, Министерството на иновациите и растежа;\n\n2. един представител, определен от управителния съвет на Националното сдружение на общините в Република България;\n\n3. седем представители, определени чрез процедура по подбор за срок от две години по предложение на ръководните органи на творчески съюзи и културни организации, при спазване на изискването за балансирано представителство на отделните изкуства и един представител на академични институции в областта на културата.\n\n(2) Председателсващ по право на управителния съвет е министърът на културата. Той не участва в гласуването. При отсъствие на министъра на културата управителният съвет се председателства от определен от него заместник-министър.\n\n(3) Поименният състав на управителния съвет по ал. 1 се определя със заповед на министъра на културата по предложение на съответните министри и ръководители на институции или организации в писмена форма.\n\n(4) Предложения по ал. 1, т. 3 се представят в писмена форма не по-късно от два месеца преди изтичане на мандата на съответните членове на управителния съвет.\n\n(5) Освен ако в закон е предвидено друго, членовете на управителния съвет по ал. 1, т. 3 получават възнаграждение за участието си в заседанията на управителния съвет, което се определя със заповед на министъра на културата.\n\n(6) Членовете на управителния съвет отговарят солидарно за имуществените вреди, които са причинили виновно на фонда.\n\n(7) Членовете на управителния съвет по ал. 1, т. 3 трябва да имат висше образование с придобита образователно-квалификационна степен не по-ниска от „бакалавър“ и професионален опит не по-малко от 5 години в една от следните области:\n\n1. изкуства;\n\n2. финанси;\n\n3. управление;\n\n4. право;\n\n5. икономика;\n\n6. филология.\n\n(8) Член на управителния съвет може да бъде освободен преди изтичане на мандата му:\n\n1. по негово искане;\n\n2. при трайна фактическа невъзможност да изпълнява задълженията си повече от три месеца;\n\n3. ако отпадне основанието за назначаването му;\n\n4. след влязла в сила присъда за умишлено престъпление;\n\n5. при влизане в сила на акт, с който е установен конфликт на интереси по Закона за противодействие на корупцията;\n\n6. при увреждане на репутацията на фонда;\n\n7. при три поредни отсъствия от заседание на управителния съвет без уважителни причини;\n\n8. при смърт.\n\n(9) Не може да са членове на управителния съвет на фонда лица, които:\n\n1. са осъждани за умишлено престъпление от общ характер, освен ако са реабилитирани;\n\n2. са били членове на изпълнителен или контролен орган или неограничено отговорни съдружници в дружество, когато то е прекратено поради несъстоятелност, ако са останали неудовлетворени кредитори, независимо дали са възстановени в правата си;\n\n3. са съпрузи или роднини по права или по съребрена линия до трета степен включително с друг член на управителния съвет на фонда или се намират във фактическо съжителство с него;\n\n4. са лишени или са лишавани от правото да заемат материалноотговорна длъжност;\n\n5. при влизане в сила на акт, с който е установен конфликт на интереси по Закона за противодействие на корупцията.\n\n(10) В случай на освобождаване на член на управителния съвет по ал. 8 и избиране на нов член мандатът на новоизбрания член е до приключване на мандата на управителния съвет. Новоизбраният член представлява същото направление като освободения член на управителния съвет.“\n\n§ 11.\n\n Член 27 се изменя така:\n\n„Чл. 27. (1) Управителният съвет подпомага министъра на културата при определяне на стратегическите насоки и осигуряването на прозрачността на дейността на фонда, като:\n\n1. приема предложението за видовете програми, по които фондът финансира проекти, методика и критерии за оценка на проектите;\n\n2. приема индикативна годишна програма за конкурсите на фонда;\n\n3. приема решения за пренасочване на неусвоени средства по проведените конкурси;\n\n4. приема годишен доклад за дейността на фонда и го представя на министъра на културата;\n\n5. одобрява годишния финансов отчет на фонда и го представя на министъра на културата;\n\n6. взема решения за одобряване на доклад на оценителните комисии и за финансиране на проектите;\n\n7. взема и други решения, свързани с дейността на фонда.\n\n(2) Програмите по ал. 1, т. 1 се одобряват от министъра на културата и се включват в програмния бюджет на Министерството на културата в съответствие със сроковете, определени за бюджетната процедура по чл. 67 от Закона за публичните финанси.\n\n(3) Индикативната годишна програма за конкурсите на фонда се изготвя от изпълнителния директор до 1 юни и се приема от управителния съвет не по-късно от 31 юли на предходната година. За всеки конкурс, включен в индикативната годишна програма за конкурсите на фонда, се посочват:\n\n1. тематична област на културата;\n\n2. общ размер на предвидените финансови средства;\n\n3. допустими кандидати;\n\n4. минимален и максимален размер на финансовата помощ за конкретен проект, както и процент на съфинансиране, когато е приложимо;\n\n5. приложим режим на държавна помощ;\n\n6. график за обявяване на конкурса.\n\n(4) Изпълнителният директор публикува приетите програми, методика и критерии по ал. 1, т. 1 и 2 на официалната интернет страница на фонда.“\n\n§ 12.\n\n Член 28 се изменя така:\n\n„Чл. 28. (1) Министърът на културата определя дневния ред по предложение на изпълнителния директор, свиква и ръководи заседанията на управителния съвет и подписва неговите актове.\n\n(2) Управителният съвет заседава в присъствието на две трети от неговите членове, а решенията се вземат с мнозинство повече от половината от общия им брой.\n\n(3) Изпълнителният директор участва в заседанията на управителния съвет със съвещателен глас.\n\n(4) Управителният съвет може да заседава и по искане на повече от половината от неговите членове.\n\n(5) Дневният ред, протоколите и решенията на управителния съвет се публикуват на официалната интернет страница на фонда.“\n\n§ 13.\n\n Член 29 се изменя така:\n\n„Чл. 29. (1) Изпълнителният директор се назначава от министъра на културата след проведен конкурс за срок от 4 години.\n\n(2) Условията и редът за провеждане на конкурса по ал. 1 се определят в устройствения правилник по чл. 24, ал. 4.\n\n(3) За изпълнителния директор се прилагат съответно разпоредбите на чл. 19, ал. 5 – 10 и чл. 19а, ал. 1 и 3 от Закона за администрацията.\n\n(4) Министърът на културата освобождава изпълнителния директор преди изтичането на срока по ал. 1:\n\n1. по негово искане;\n\n2. при трайна фактическа невъзможност да изпълнява задълженията си повече от три месеца;\n\n3. при възникване на основание за несъвместимост;\n\n4. когато основанието за назначаването му е отпаднало;\n\n5. след влязла в сила присъда за умишлено престъпление;\n\n6. при влизане в сила на акт, с който е установен конфликт на интереси по Закона за противодействие на корупцията;\n\n7. при системно неизпълнение на задълженията, определени в чл. 29а;\n\n8. при увреждане на репутацията на фонда;\n\n9. при смърт.\n\n(5) Изпълнителният директор може да бъде освободен от министъра на културата преди изтичането на срока по ал. 1 и по реда на чл. 19а, ал. 2 от Закона за администрацията.“\n\n§ 14.\n\n Създава се чл. 29а:\n\n„Чл. 29а. (1) Изпълнителният директор на фонда е второстепенен разпоредител с бюджет към министъра на културата.\n\n(2) Изпълнителният директор осигурява съответствието на дейността на фонда със стратегическите насоки по чл. 24, ал. 3.\n\n(3) Изпълнителният директор:\n\n1. представлява фонда в страната и в чужбина;\n\n2. ръководи, организира, координира и контролира изпълнението на функциите и задачите на фонда, както и връзките му с други институции, органи и организации;\n\n3. осигурява изпълнението на решенията на управителния съвет;\n\n4. изготвя предложение за видовете програми, по които фондът финансира проекти, методика за оценка и класиране на проектите;\n\n5. изготвя индикативната годишна програма за конкурсите на фонда в срок до 1 юни на предходната година;\n\n6. изготвя и представя на управителния съвет годишния финансов отчет на фонда;\n\n7. подготвя и внася в управителния съвет годишен доклад за дейността на фонда и го публикува на интернет страницата на фонда;\n\n8. открива със заповед конкурсите на фонда въз основа на индикативната годишна програма, приета от управителния съвет;\n\n9. сключва договорите за предоставяне на средства от фонда, издава заповеди за одобряване на разходи по сключени договори и за възстановяване на неправомерно получени средства във връзка с изпълнение на одобрени проекти;\n\n10. упражнява контрол по процедурите за предоставяне на средства от фонда, както и за мониторинга и оценката на изпълнението на финансираните проекти;\n\n11. организира дейността по финансовото управление и контрол на фонда в съответствие с действащото законодателство;\n\n12. представя на управителния съвет 6-месечен доклад за изразходването на средствата на фонда;\n\n13. утвърждава длъжностното разписание и длъжностните характеристики на служителите на фонда;\n\n14. издава актове за възникване, изменяне и прекратяване на служебните правоотношения и сключва, изменя и прекратява трудовите договори със служителите на фонда;\n\n15. издава вътрешните актове, свързани с дейността и организацията на работата във фонда;\n\n16. управлява имуществото на фонда;\n\n17. решава всички останали административни въпроси, свързани с дейността на фонда;\n\n18. осъществява и други функции, възложени му с акт на министъра на културата или на Министерския съвет.\n\n(4) Изпълнителният директор публикува индикативната годишна програма по ал. 3, т. 5 на официалната интернет страница на фонда и портала за обществени консултации. Срокът за предложения и становища е 30 дни.\n\n(5) При отсъствие на изпълнителния директор функциите му се изпълняват от длъжностно лице, определено със заповед на изпълнителния директор за всеки конкретен случай.“\n\n§ 15.\n\n Създава се нов чл. 30:\n\n„Чл. 30. (1) Средствата за дейността на фонда се осигуряват от:\n\n1. субсидия, определена ежегодно със закона за държавния бюджет на Република България;\n\n2. сумите по чл. 32г, ал. 2 и глобите и имуществените санкции по чл. 37;\n\n3. сумите по чл. 14, ал. 3, т. 3 от Закона за хазарта;\n\n4. сумите по чл. 26, ал. 8, изречение трето и по чл. 33, изречение първо, както и глобите и имуществените санкции по чл. 98в, ал. 4 и по чл. 98в\n1\n, ал. 6 от Закона за авторското право и сродните му права.\n\n5. петдесет на сто от глобите и имуществените санкции по чл. 17, ал. 7 от Закона за задължителното депозиране на печатни и други произведения и за обявяване на разпространителите и доставчиците на медийни услуги;\n\n6. глобите и имуществените санкции по чл. 229, ал. 3 от Закона за културното наследство;\n\n7. глобите по чл. 32 от Закона за народните читалища;\n\n8. десет на сто от приходите от наеми, получавани от търговските дружества с държавно участие в областта на културата, като отчисленията се правят преди разделянето на наема между наемодателя и държавния бюджет;\n\n9. дарения, завещания и спонсорство от български и чуждестранни физически и юридически лица;\n\n10. лихви по сметките на фонда;\n\n11. други източници, определени със закон или с акт на Министерския съвет;\n\n12. неусвоени средства от бюджета на Министерството на културата за предходната година.\n\n(2) В определените с акт на Министерския съвет случаи фондът може да управлява други целеви средства, предназначени за развитие на културния сектор.\n\n(3) Изпълнителният директор контролира изпълнението на задълженията за внасяне на сумите по ал. 1, т. 2 – 8 във фонда, като изисква справки за начина на формиране на средствата, предназначени за фонда.“\n\n§ 16.\n\n Член 31 се изменя така:\n\n„Чл. 31. (1) Средствата на фонда се съхраняват по сметки в левове и валута съгласно чл. 151 от Закона за публичните финанси.\n\n(2) За средствата на фонда от европейски фондове и свързаното с тях национално финансиране се прилагат сметки за средства от Европейския съюз съгласно чл. 8, ал. 2 от Закона за публичните финанси.\n\n(3) Превишението на приходите над разходите в края на годината е преходен остатък, който се включва към бюджета за следващата година и се използва по предназначение.“\n\n§ 17.\n\n Създава се нов чл. 32:\n\n„Чл. 32. Средствата от фонда се разходват при спазване на принципите по чл. 2 за финансиране на:\n\n1. проекти по програмите на фонда;\n\n2. научноизследователска дейност в областта на културата, включително за проучвания и опазване на културно-историческото наследство;\n\n3. културни прояви и инициативи с национално, местно и международно значение;\n\n4. творчески стипендии на млади и на изтъкнати творци и на други млади специалисти в областта на културата;\n\n5. награди за високи постижения в областта на културата;\n\n6. издръжка на фонда;\n\n7. други дейности, свързани с изпълнението на политиката за закрила и развитие на културата, определени от Министерството на културата.“\n\n§ 18.\n\n Създават се чл. 32а – 32г:\n\n„Чл. 32а. (1) Общите условия за провеждане на конкурсите, за допустимост на разходите, за оценка на проектите и за тяхното изпълнение се определят с наредба на министъра на културата, съгласуванa с министъра на финансите.\n\n(2) Въз основа на решението по чл. 27, ал. 1, т. 1 и 2 изпълнителният директор одобрява и документация за провеждане на конкурса, съдържаща:\n\n1. покана към кандидатите за участие в конкурса;\n\n2. условията за кандидатстване и условията за изпълнение на одобрените проекти;\n\n3. методика за оценка и класиране на проектите, включително минимално допустима оценка за качество на предложенията;\n\n4. образци на документите за кандидатстване.\n\n(3) Кандидатстването се осъществява по ред, определен с устройствения правилник по чл. 24, ал. 4.\n\nЧл. 32б. (1) Процедурата за провеждане на конкурсите включва:\n\n1. оценка на административното съответствие и допустимостта на всяко предложение, подадено в определения срок;\n\n2. експертна и финансова оценка на допуснатите предложения;\n\n3. класиране на предложенията, чиято оценка е по-голяма или равна на минимално допустимата по чл. 32а, ал. 2, т. 3, в низходящ ред;\n\n4. определяне на предложения, за които се предоставят средства от фонда.\n\n(2) Оценката на проектите се извършва от комисия, назначена със заповед на изпълнителния директор, след крайния срок за кандидатстване.\n\n(3) Комисията по ал. 2 се състои от творци и експерти в съответната област на културата, включени в списък на оценителите за съответната област на културата. Условията и редът за съставяне на списъци на оценители, правилата за определяне на състава на комисиите и за тяхната работа се определят в наредбата по чл. 32а.\n\nЧл. 32в. (1) Средствата от фонда се предоставят въз основа на сключени договори при условията на чл. 32а, ал. 1 и ал. 2, т. 2.\n\n(2) Фондът извършва авансови, междинни и окончателни плащания въз основа на искане на получателя при условията, определени в наредбата по чл. 32а, ал. 1 и ал. 2, т. 2.\n\nЧл. 32г. (1) Получателите на средства от фонда са длъжни да спазват условията и изискванията, произтичащи от договора по чл. 32в, ал. 1, да изпълнят съответния проект в съответствие с одобреното предложение при спазване на принципите на добро финансово управление.\n\n(2) Получател на средства от фонда е длъжен да възстанови на фонда всички недължимо платени, надплатени суми, неправомерно получени или неправомерно усвоени средства, заедно със законната лихва.“\n\n§ 19.\n\n Член 33 се изменя така:\n\n„Чл. 33. (1) За получаване на средства от фонда може да кандидатстват всички културни организации, както и културни дейци, които отговарят на обявените условия за съответния конкурс.\n\n(2) Лица и организации, санкционирани по реда на чл. 37, нямат право да кандидатстват за средства от фонда за срок две години от налагане на санкцията. Други ограничения може да бъдат предвидени в наредбата по чл. 32а, ал. 1 и/или в условията за кандидатстване по чл. 32а, ал. 2, т. 2.“\n\n§ 20.\n\n Член 34 се изменя така:\n\n„Чл. 34. Фондът поддържа официална страница в интернет, която съдържа информация за дейността му и взетите решения от управителния съвет.“\n\n§ 21.\n\n В чл. 37, ал. 1 думите „чл. 31, ал. 1, т. 2, 4 и 8“ се заменят с „чл. 30, ал. 1, т. 4, предложение първо и т. 8“.\n\n§ 22.\n\n В чл. 38, ал. 1 се създава изречение второ: „В случаите по чл. 29а, ал. 1, т. 10 актовете за установяване на нарушения се издават от изпълнителния директор на фонда или оправомощено от него лице.“\n\n§ 23.\n\n В § 1, т. 3 от допълнителната разпоредба след думата „аудиовизията“ се добавя „визуалните изкуства“.\n\nПреходни и заключителни разпоредби\n\n§ 24.\n\n (1) В тримесечен срок от влизането в сила на закона:\n\n1. Министерският съвет приема наредбата по чл. 17, ал. 8;\n\n2. министърът на културата и министърът на външните работи издават наредбата по чл. 17, ал. 2;\n\n3. министърът на културата внася в Министерския съвет проекта на устройствен правилник по чл. 24, ал. 4;\n\n4. министърът на културата съгласувано с министъра на финансите издава наредбата по чл. 32а, ал. 1;\n\n5. министърът на културата издава наредбата по чл. 21, ал. 1.\n\n(2) В 6-месечен срок от влизането в сила на закона министърът на културата привежда подзаконовата нормативна уредба в съответствие с този закон.\n\n(3) В срок до един месец от влизането в сила на актовете по ал. 1 министърът на културата организира процедура по подбор за назначаване на членовете в управителния съвет на фонда по чл. 26, ал. 1 и обявява конкурс за изпълнителен директор.\n\n§ 25.\n\n До влизането в сила на актовете по § 24, ал. 1 и 2 се прилага действащата подзаконова нормативна уредба, доколкото не противоречи на този закон.\n\n§ 26.\n\n В Закона за награждаване на лица за особени заслуги към българската държава и нацията (ДВ, бр. 89 от 2012 г.) в чл. 4, ал. 1 след думата „събрание“ се добавя „като решението може да бъде взето и“.\n\n§ 27.\n\n Законът влиза в сила от деня на обнародването му в „Държавен вестник“ с изключение на:\n\n1. параграф 2, т. 2, която влиза в сила от 1 януари 2025 г.;\n\n2. параграф 10 и § 13 относно чл. 29, ал. 1, които влизат в сила от 1 септември 2024 г.\n\nЗаконът е приет от 49-ото Народно събрание на 9 февруари 2024 г. и е подпечатан с официалния печат на Народното събрание.\n\nПредседател на Народното събрание: \nРосен Желязков\n\n1365",
  "textLength": 25875,
  "scrapedAt": "2026-01-11T03:23:32.107Z",
  "isComplete": true,
  "error": null,
  "retryCount": 0
}