{
  "title": "14/02/2018 Закон за изменение и допълнение на Закона за здравето",
  "date": "",
  "link": "https://www.parliament.bg/bg/laws/ID/77862",
  "lawId": "77862",
  "actualTitle": "Закони",
  "metadata": [],
  "fullText": "ЗАКОН\n\nза изменение и допълнение на Закона за здравето \n\n(обн., ДВ, бр. 70 от 2004 г.; изм., бр. 46, 76, 85, 88, 94 и 103 от 2005 г., бр. 18, 30, 34, 59, 71, 75, 80, 81, 95 и 102 от 2006 г., бр. 31, 41, 46, 53, 59, 82 и 95 от 2007 г., бр. 13, 102 и 110 от 2008 г., бр. 36, 41, 74, 82, 93, 99 и 101 от 2009 г., бр. 41, 42, 50, 59, 62, 98 и 100 от 2010 г., бр. 8, 9, 45 и 60 от 2011 г., бр. 38, 40, 54, 60, 82, 101 и 102 от 2012 г., бр. 15, 30, 66, 68, 99, 104 и 106 от 2013 г., бр. 1, 98 и 107 от 2014 г., бр. 9, 72, 80 и 102 от 2015 г., бр. 17, 27, 98 и 103 от 2016 г. и бр. 58, 85 и 102 от 2017 г.)\n\n§ 1. \n\nВ чл. 106 се правят следните изменения и допълнения: \n\n1. Алинея 2 се отменя. \n\n2. Алинея 3 се изменя така:\n\n„(3) При извършване на медицинска експертиза не може да участва лекар, който: \n\n1. е участвал в изготвянето на обжалваното експертно решение; \n\n2. е участвал в консултативната дейност, свързана с експертизата на временната неработоспособност, на вида и степента на увреждане и трайно намалената работоспособност на освидетелстваното лице; \n\n3. е съпруг/а, роднина по права линия без ограничение или по съребрена линия до втора степен на освидетелстваното лице; \n\n4. живее във фактическо съпружеско съжителство с освидетелстваното лице.“ \n\n3. Създават се ал. 4, 5, 6, 7, 8 и 9:\n\n„(4) В случаите по ал. 3 лекарят от състава на ТЕЛК или НЕЛК е длъжен писмено да заяви, че иска да бъде отстранен от участие в заседанието на съответната комисия.\n\n(5) Отстраняване на лекар от заседание в случаите по ал. 3 може мотивирано да поиска и освидетелстваното лице.\n\n(6) Редът за подаване и образецът на искането по ал. 4 и 5 се определят с правилника по чл. 109.\n\n(7) При постъпило искане за отстраняване на лекар в случаите по ал. 4 и 5 ръководителят на лечебното заведение или директорът на НЕЛК е длъжен да се произнесе по неговата основателност в тридневен срок от постъпването му.\n\n(8) В случай че искането за отстраняване е основателно, в извършването на медицинска експертиза се включва резервен член от състава на ТЕЛК или лекар от другите специализирани състави на НЕЛК, определен от ръководителя на лечебното заведение или от директора на НЕЛК.\n\n(9) Искане по ал. 4 и 5 може да се направи и по електронен път при условията и по реда на Закона за електронния документ и електронните удостоверителни услуги и Закона за електронното управление.“\n\nПреходни и заключителни разпоредби\n\n§ 2. \n\n(1) В срок до два месеца от влизането в сила на този закон специализираните състави на НЕЛК се привеждат в съответствие с изискванията на този закон.\n\n(2) Започналите и неприключилите до влизането в сила на този закон процедури по извършване на медицинска експертиза от специализираните състави на НЕЛК се довършват по реда на този закон.\n\n§ 3. \n\nВ Закона за лечебните заведения (обн., ДВ, бр. 62 от 1999 г.; изм., бр. 88 и 113 от 1999 г.; попр., бр. 114 от 1999 г.; изм., бр. 36, 65 и 108 от 2000 г.; Решение № 11 на Конституционния съд от 2001 г. – бр. 51 от 2001 г.; изм., бр. 28 и 62 от 2002 г., бр. 83, 102 и 114 от 2003 г., бр. 70 от 2004 г., бр. 46, 76, 85, 88 и 105 от 2005 г., бр. 30, 34, 59, 80 и 105 от 2006 г., бр. 31, 53 и 59 от 2007 г., бр. 110 от 2008 г., бр. 36, 41, 99 и 101 от 2009 г., бр. 38, 59, 98 и 100 от 2010 г., бр. 45 и 60 от 2011 г., бр. 54, 60 и 102 от 2012 г., бр. 15 и 20 от 2013 г., бр. 47 от 2014 г., бр. 72 и 95 от 2015 г., бр. 81 и 98 от 2016 г. и бр. 85, 99, 101 и 103 от 2017 г.) се правят следните изменения и допълнения: \n\n1. Създава се чл. 26г:\n\n„Чл. 26г. Структурни звена на центровете за психично здраве, центровете за кожно-венерически заболявания и комплексните онкологични центрове са и териториалните експертни лекарски комисии, открити към тези лечебни заведения по реда на чл. 105 от Закона за здравето.“ \n\n2. В глава осма, раздел I се създава чл. 61а:\n\n„Чл. 61a. Структурни звена на държавните и общинските лечебни заведения за болнична помощ са и териториалните експертни лекарски комисии, открити към тези лечебни заведения по реда на чл. 105 от Закона за здравето.“ \n\n3. В чл. 81, ал. 4 числото „10“ се заменя с „5“.\n\n§ 4. \n\nВ срок до два месеца от влизането в сила на този закон подзаконовите нормативни актове се привеждат в съответствие с изиск­ванията на този закон.\n\n§ 5. \n\nЗаконът влиза в сила от деня на обнародването му в „Държавен вестник“.\n\nЗаконът е приет от 44-то Народно събрание на 14 февруари 2018 г. и е подпечатан с официалния печат на Народното събрание.\n\n Председател на Народното събрание:  \nЦвета Караянчева\n\n1567",
  "textLength": 4487,
  "scrapedAt": "2026-01-11T03:18:11.086Z",
  "isComplete": true,
  "error": null,
  "retryCount": 0
}