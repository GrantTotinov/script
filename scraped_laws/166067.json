{
  "title": "19/02/2025 Закон за предоставяне на финансова подкрепа на битови крайни клиенти на електрическа енергия",
  "date": "",
  "link": "https://www.parliament.bg/bg/laws/ID/166067",
  "lawId": "166067",
  "actualTitle": "Закони",
  "metadata": [],
  "fullText": "ЗАКОН\n\nза предоставяне на финансова подкрепа на битови крайни клиенти на електрическа енергия\n\nЧл. 1. \n\n(1) С този закон се уреждат отношенията за предоставяне на целева финансова подкрепа на битови крайни клиенти на електрическа енергия, останали без електроснабдяване повече от 24 часа в периода от 21 декември 2024 г. до 31 декември 2024 г. включително.\n\n(2) Министерският съвет приема програма за условията и реда за предоставяне на целевата финансова подкрепа по този закон.\n\n(3) Получателите на финансовата подкрепа следва да са физически лица – битови крайни клиенти на електрическа енергия, които са останали без електроснабдяване повече от 24 часа в периода от 21 декември 2024 г. до 31 декември 2024 г. включително и чието снабдяване не е прекъснато от оператора на съответната електроразпределителна мрежа към 21 декември 2024 г. поради неплатени задължения или поради установено нерегламентирано ползване на електрическа енергия, и които отговарят на условията за идентификация и потребление на електрическа енергия, определени в програмата по ал. 2.\n\n(4) Финансовата подкрепа се предоставя от крайния снабдител на битовите крайни клиенти по ал. 3, с които има сключени договори за продажба на електрическа енергия при публично известни общи условия.\n\nЧл. 2. \n\nФинансовата подкрепа се предоставя за сметка на целево предоставени средства от държавния бюджет чрез бюджета на Министерството на енергетиката.\n\nЧл. 3. \n\n(1) Фонд „Сигурност на електроенергийната система“, наричан по-нататък „фонда“, изплаща на крайните снабдители предоставената от тях финансова подкрепа на битовите крайни клиенти по чл. 1, ал. 3 въз основа на сключен договор съгласно програмата по чл. 1, ал. 2.\n\n(2) Крайните снабдители са длъжни да сключат договор с фонда в 5-дневен срок от приемане на програмата по чл. 1, ал. 2.\n\nЧл. 4. \n\n(1) Операторите на електроразпределителните мрежи, в чиито лицензионни територии са присъединени битови крайни клиенти по чл. 1, ал. 3, възстановяват на фонда изплатените от него средства по чл. 3, ал. 1 на съответния краен снабдител, чиято лицензионна територия съвпада с територията на съответния оператор.\n\n(2) Възстановяването на средствата по ал. 1 се извършва чрез доброволно изпълнение в едномесечен срок след получаване на покана за плащане от фонда, към която е приложен документ, удостоверяващ изплатената сума.\n\n(3) За целите на ценовото регулиране в състава на признатите от Комисията за енергийно и водно регулиране разходи на операторите на електроразпределителните мрежи не се включват възстановените суми по ал. 1.\n\n(4) Подлежащите на възстановяване суми от операторите на електроразпределителните мрежи по ал. 1 са публични държавни вземания, като невъзстановените в срока по ал. 2 суми подлежат на принудително изпълнение от публичен изпълнител по реда на Данъчно-осигурителния процесуален кодекс. Актът за установяване на вземането се издава от председателя на фонда и подлежи на предварително изпълнение.\n\nЧл. 5. \n\n(1) На краен снабдител, който не сключи договор в срока по чл. 3, ал. 2, се налага имуществена санкция в размер на 700 000 лв.\n\n(2) Нарушението по ал. 1 се установява с акт на длъжностни лица, определени от министъра на енергетиката.\n\n(3) Наказателното постановление се издава от министъра на енергетиката или от упълномощено от него длъжностно лице.\n\nЗаключителни разпоредби\n\n§ 1.\n\n Министерският съвет приема програмата по чл. 1, ал. 2 в тридневен срок от влизането в сила на този закон.\n\n§ 2. \n\nЗаконът влиза в сила от деня на обнародването му в „Държавен вестник“.\n\nЗаконът е приет от 51-вото Народно събрание на 19 февруари 2025 г. и е подпечатан с официалния печат на Народното събрание.\n\nПредседател на Народното събрание: \nНаталия Киселова\n\n980",
  "textLength": 3708,
  "scrapedAt": "2026-01-11T03:07:12.559Z",
  "isComplete": true,
  "error": null,
  "retryCount": 0
}