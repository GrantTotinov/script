{
  "title": "09/07/2014 Закон за изменение и допълнение на Закона за автомобилните превози",
  "date": "",
  "link": "https://www.parliament.bg/bg/laws/ID/14770",
  "lawId": "14770",
  "actualTitle": "Закони",
  "metadata": [],
  "fullText": "ЗАКОН\n\nза изменение и допълнение на Закона за автомобилните превози\n\n (обн., ДВ, бр. 82 от 1999 г.; изм., бр. 11 и 45 от 2002 г., бр. 99 от 2003 г., бр. 70 от 2004 г., бр. 88, 92, 95, 102, 103 и 105 от 2005 г., бр. 30, 85, 92 и 102 от 2006 г., бр. 42, 80 и 109 от 2007 г., бр. 102 от 2008 г., бр. 93 от 2009 г., бр. 41 от 2010 г., бр. 17 от 2011 г., бр. 38, 50, 60, 99 и 103 от 2012 г., бр. 15, 23, 66 и 109 от 2013 г. и бр. 11 от 2014 г.)\n\n§ 1. \n\nВ чл. 6, ал. 1 изречение второ се изменя така: „Изпълнителна агенция „Автомобилна администрация“ води регистър на моторните превозни средства към лицензите на Общността и лицензите за извършване на превоз на пътници или товари на територията на Република България.“\n\n§ 2. \n\nВ чл. 7 се правят следните допълнения:\n\n1. В ал. 1 се създават изречение второ и трето: „За всяко моторно превозно средство, с което превозвачът извършва дейността, министърът на транспорта, информационните технологии и съобщенията или оправомощени от него длъжностни лица издават съответно заверено копие на лиценза на Общността или удостоверение за обществен превоз на моторно превозно средство. Завереното копие и удостоверението се издават, ако моторното превозно средство е с българска регистрация и превозвачът е доказал финансова стабилност за него по реда, определен с наредбата по ал. 3.“\n\n2. В ал. 7 след думите „Република България“ се добавя „за което превозвачът представя декларация по образец, определен с наредбата по ал. 3“.\n\n§ 3. \n\nВ чл. 8 се правят следните изменения:\n\n1. В ал. 2 числото „5“ се заменя с „10“.\n\n2. В ал. 3 числото „5“ се заменя с „10“.\n\n§ 4. \n\nВ чл. 9, ал. 1, т. 2 след думите „чл. 11“ се добавя „ал. 1“.\n\n§ 5. \n\nВ чл. 11 се правят следните изменения и допълнения:\n\n1. Досегашният текст става ал. 1.\n\n2. Създава се ал. 2:\n\n„(2) Когато се установи, че вследствие на промяна на показателя за финансова стабилност, определен с наредбата по чл. 7, ал. 3, броят на издадените заверени копия на лиценза на Общността или на удостоверенията за обществен превоз на моторно превозно средство е по-голям от броя на автомобилите с българска регистрация, с които превозвачът извършва дейността и/или за които може да докаже финансова стабилност, министърът на транспорта, информационните технологии и съобщенията или оправомощено от него лице с писмена заповед отнема съответния брой заверени копия на лиценза на Общността или удостоверения за обществен превоз на моторно превозно средство.“\n\n§ 6. \n\nВ чл. 12а, ал. 2 числото „5“ се заменя с „8“. \n\n§ 7. \n\nВ чл. 17 се създава ал. 8:\n\n„(8) Областният управител разрешава разширение на общинската транспортна схема в съседни общини при необходимост от ежедневни работни пътувания в рамките на една икономическа агломерация.“\n\n§ 8. \n\nВ чл. 24, ал. 2 числото „10“ се заменя с „15“. \n\n§ 9. \n\nВ чл. 24а се правят следните изменения и допълнения:\n\n1. Алинея 2 се изменя така:\n\n„(2) Разрешението по ал. 1 се издава на превозвач, който е регистриран по реда на този закон и няма задължения за данъци или осигурителни вноски, освен когато са отсрочени или разсрочени по законов ред. Изискването за липса на задължения се отнася и за водача, извършващ таксиметрови превози от името на регистриран превозвач за своя сметка.“\n\n2. В ал. 3 думите „12 месеца“ се заменят с „три години“.\n\n3. В ал. 5 след думата „определят“ се добавя „минимални и“.\n\n§ 10.\n\n В чл. 36 се правят следните изменения и допълнения:\n\n1. В ал. 1 т. 1 се изменя така:\n\n„1. индивидуален или колективен билет, карта или абонаментна карта (на хартиен или електронен носител) – при превоз по автобусни линии;“.\n\n2. В ал. 2 накрая се добавя „или картата“.\n\n3. Създават се ал. 3, 4 и 5:\n\n„(3) За превозите, извършени с трамваен и тролейбусен транспорт и метро, се използват превозните документи по този раздел. \n\n(4) При превоз по автобусни линии превозните документи по ал. 1, т. 1 може да се издават от друго лице, което не е превозвач, в случаите на сключен договор с превозвача за издаване на превозни документи от името на превозвача или от възложителя на превоза. \n\n(5) Лицето по ал. 4 може да бъде община или общинско предприятие, физическо или юридическо лице, регистрирано като търговец по реда на Търговския закон, или лице, регистрирано като търговец по съответното законодателство на държава – членка на Европейския съюз, или на държава – страна по Споразумението за Европейското икономическо пространство.“\n\n§ 11.\n\n В чл. 39 се правят следните изменения и допълнения:\n\n1. Алинея 1 се изменя така:\n\n„(1) За превози по автобусни линии се използват превозни документи:\n\n1. билети, издадени по реда на Наредба № Н-18 от 2006 г. за регистриране и отчитане на продажби в търговските обекти чрез фискални устройства (обн., ДВ, бр. 106 от 2006 г.; изм., бр. 7 и 79 от 2007 г., бр. 77 от 2009 г., бр. 49 от 2010 г., бр. 48 и 64 от 2011 г., бр. 7, 27, 54, 78 и 102 от 2012 г., бр. 40 от 2013 г., Решение № 5079 на Върховния административен съд от 2013 г. – бр. 93 от 2013 г.; изм., бр. 111 от 2013 г.) от:\n\nа) електронни касови апарати с фискална памет;\n\nб) фискални принтери;\n\nв) фискални устройства, вградени в автомати за самообслужване, като билетът се издава на хартиен носител;\n\nг) интегрирани автоматизирани системи за управление на търговската дейност;\n\n2. билети – бланкови, листови и ролни, издадени по реда на Наредбата за условията и реда за отпечатване и контрол върху ценни книжа (обн., ДВ, бр. 101 от 1994 г.; изм., бр. 38 от 1995 г., бр. 73 от 1998 г., бр. 8 от 2001 г.; изм. и доп., бр. 54 от 2008 г. и бр. 22 от 2011 г.);\n\n3. електронни билети;\n\n4. карти и абонаментни карти на хартиен носител, издадени по реда на Наредбата за условията и реда за отпечатване и контрол върху ценни книжа; \n\n5. карти и абонаментни карти на електронен носител.“\n\n2. Алинея 2 се изменя така: \n\n„(2) Превозните документи по ал. 1 съдържат най-малко следните реквизити:\n\n1. за превози по градски линии:\n\nа) наименование на издателя на превозния документ;\n\nб) надпис „Билет за пътуване“, съответно „Карта за пътуване“;\n\nв) номер на билета/картата;\n\nг) превозна цена;\n\nд) дата на издаване на билета – за превозните документи по ал. 1, т. 1;\n\n2. за превози по междуселищни линии:\n\nа) наименование на издателя на превозния документ;\n\nб) надпис „Билет за пътуване“, съответно „Карта за пътуване“;\n\nв) номер на билета/картата;\n\nг) превозна цена;\n\nд) дата на издаване на билета – за превозните документи по ал. 1, т. 1;\n\nе) маршрут;\n\nж) отстъпка от превозната цена за случаите, предвидени в закон или в подзаконов нормативен акт;\n\nз) датата на пътуване и часа на тръгване – за превозните документи по ал. 1, т. 1 и 2;\n\nи) номер на мястото на пътника – за превозните документи по ал. 1, т. 1 и 2;\n\n3. за превози по международни линии:\n\nа) наименование на издателя на превозния документ;\n\nб) надпис „Билет за пътуване“;\n\nв) номер на билета;\n\nг) превозна цена;\n\nд) дата на издаване на билета – за превозните документи по ал. 1, т. 1;\n\nе) маршрут;\n\nж) отстъпка от превозната цена за случаите, предвидени в закон или в подзаконов нормативен акт;\n\nз) датата на пътуване и часа на тръгване;\n\nи) номер на мястото на пътника.“\n\n3. Създават се нови ал. 3 и 4:\n\n„(3) Превозната цена на листови и ролни билети, карти и абонаментни карти на хартиен носител, издавани по реда на Наредбата за условията и реда за отпечатване и контрол върху ценни книжа, е трайно вписан при отпечатването реквизит.\n\n(4) Продажбите на превозните документи по ал. 1, т. 3 и 5 се регистрират и отчитат по реда на Наредба № Н-18 от 2006 г. за регистриране и отчитане на продажби в търговските обекти чрез фискални устройства.“\n\n4. Досегашните ал. 3 и 4 стават съответно ал. 5 и 6.\n\n§ 12.\n\n В чл. 106а се правят следните допълнения:\n\n1. В ал. 1:\n\nа) в т. 3 се създава буква „д“:\n\n„д) превоз по автобусна линия, за която превозвачът не е сключил договор с възложителя за възлагането й по чл. 19, ал. 5 – до заплащане на парична гаранция или до заплащане на наложената с наказателно постановление глоба за извършеното нарушение;“\n\nб) създава се т. 6:\n\n„6. временно спиране на дейността на превозвача по извършване на обществен превоз на пътници или товари:\n\nа) при смърт или при невъзможност ръководителят на транспортната дейност да изпълнява възложената му работа поради болест, довела до трайна неработоспособност – до отстраняване на несъответствието, но не повече от три месеца;\n\nб) когато ръководителят на транспортната дейност е престанал да отговаря на изискванията за добра репутация или за професионална компетентност – до отстраняване на несъответствието, но не повече от един месец;\n\nв) когато превозвачът е престанал да отговаря на изискванията за финансова стабилност или за установяване на територията на Република България – до отстраняване на несъответствието, но не повече от три месеца.“\n\n2. В ал. 2 се създава т. 5:\n\n„5. отнемане на заверените копия на лиценза на Общността – в случаите по ал. 1, т. 6.“\n\n§ 13.\n\n В § 1 от допълнителните разпоредби се създават т. 43, 44, 45, 46, 47 и 48:\n\n„43. „Билет“ е превозен документ за еднократно пътуване с едно превозно средство или за комбинирано пътуване за определено време.\n\n44. „Карта“ е превозен документ за няколко еднократни пътувания. \n\n45. „Електронен билет“ е превозен документ, който се издава от електронна система и се изпраща в електронен формат на пътника след заплащане стойността на билета при превози по междуселищни или международни линии или може да бъде зареден в карта на електронен носител след заплащане на стойността и се таксува чрез валидатор при превози по градски линии.\n\n46. „Абонаментна карта на хартиен носител“ e персонализиран или неперсонализиран превозен документ за един пътник за многократно пътуване, без ограничение, в рамките на маршрута и срока на валидност, издава се за определен период от време.\n\n47. „Абонаментна карта на електронен носител“ е персонализиран или неперсонализиран превозен документ за един пътник за многократно пътуване, без ограничение, в рамките на маршрута и срока на валидност, който се таксува чрез валидатор.\n\n48. „Икономическа агломерация“ е територия, която с устройствен план, концепция или схема за пространствено развитие е определена преимуществено за индустриална или бизнес зона.“\n\nПреходни и заключителни разпоредби\n\n§ 14.\n\n Лицензите на Общността и лицензите за извършване на обществен превоз на пътници и товари на територията на Република България, издадени до влизането в сила на този закон, запазват действието си до изтичането на срока, за който са издадени.\n\n§ 15.\n\n Разрешенията за таксиметров превоз на пътници, издадени до влизането в сила на този закон, запазват действието си до изтичането на срока, за който са издадени.\n\n§ 16.\n\n Параграфи 10, 11, § 12, т. 1, буква „а“ и § 13 – относно § 1, т. 43, 44, 45, 46 и 47, влизат в сила от 1 юли 2014 г.\n\nЗаконът е приет от 42-то Народно събрание на 9 юли 2014 г. и е подпечатан с официалния печат на Народното събрание.\n\nПредседател на Народното събрание: \nМихаил Миков\n\n4854",
  "textLength": 10871,
  "scrapedAt": "2026-01-11T03:27:25.716Z",
  "isComplete": true,
  "error": null,
  "retryCount": 0
}