{
  "title": "23/10/2025 Закон за изменение и допълнение на Закона за кадастъра и имотния регистър",
  "date": "",
  "link": "https://www.parliament.bg/bg/laws/ID/166409",
  "lawId": "166409",
  "actualTitle": "Закони",
  "metadata": [],
  "fullText": "ЗАКОН\n\nза изменение и допълнение на Закона за кадастъра и имотния регистър\n\n(обн., ДВ, бр. 34 от 2000 г.; изм., бр. 45 и 99 от 2002 г., бр. 36 от 2004 г., бр. 39 и 105 от 2005 г., бр. 29 и 30 от 2006 г., бр. 57 и 59 от 2007 г., бр. 36 и 91 от 2008 г., бр. 80 от 2009 г., бр. 19 и 39 от 2011 г., бр. 38 от 2012 г., бр. 15, 66 и 109 от 2013 г., бр. 49 и 98 от 2014 г., бр. 61 и 101 от 2015 г., бр. 27 и 57 от 2016 г., бр. 58 и 103 от 2017 г., бр. 42 от 2018 г., бр. 41 и 44 от 2019 г., бр. 16 от 2021 г., бр. 102 от 2022 г. и бр. 8 и 102 от 2023 г.)\n\n§ 1. \n\nВ чл. 10 ал. 3 се отменя.\n\n§ 2. \n\nВ чл. 13 се правят следните изменения и допълнения:\n\n1. В ал. 1 думите „за определените им райони от територията на страната“ се заличават.\n\n2. Създава се нова ал. 2:\n\n„(2) Службите по геодезия, картография и кадастър осъществяват дейностите по създаване на кадастралната карта и кадастралните регистри съгласно този закон за определените им райони от територията на страната.“\n\n3. Досегашната ал. 2 става ал. 3 и се изменя така:\n\n„(3) Службите по геодезия, картография и кадастър осъществяват дейностите по поддържане в актуално състояние на кадастралната карта и кадастралните регистри и по административно обслужване съгласно този закон за територията на цялата страна.“\n\n§ 3. \n\nВ чл. 16, ал. 3 след думите „поземлен имот“ се добавя „становища за идентичност на недвижими имоти“.\n\n§ 4. \n\nВ чл. 17, ал. 1, т. 1, буква „б“ след думата „картографията“ се поставя запетая и се добавя „придобит след датата на дипломиране“.\n\n§ 5. \n\nВ чл. 18 се правят следните изменения:\n\n1. Алинея 3 се изменя така:\n\n„(3) Когато не са налице законните условия, изпълнителният директор на Агенцията по геодезия, картография и кадастър отказва вписването. Отказът се съобщава писмено на кандидата.“\n\n2. В ал. 4 изречение първо се изменя така: „Отказът за вписване на кандидата в съответния регистър може да се обжалва пред съответния административен съд в двуседмичен срок от съобщаването му.“\n\n§ 6. \n\nВ чл. 19 се създава ал. 4:\n\n„(4) Административните органи, лицата, осъществяващи публични функции, организациите, предоставящи обществени услуги, и органите на съдебната власт, пред които следва да се установят обстоятелства, вписани в регистър по чл. 12, т. 8, или на които са необходими данни, налични в съответния регистър, приемат удостоверяването на обстоятелствата и данните с писмено искане и/или заявление, уведомление, декларация или друг документ, с който започва производство, без да изискват от заявителите и/или подателите представяне на доказателства за вписани в регистъра обстоятелства и данни.“\n\n§ 7. \n\nВ чл. 20 се правят следните допълнения:\n\n1. В ал. 3 се създава изречение трето: „Правоспособното лице предоставя на Агенцията по геодезия, картография и кадастър полица за сключената застраховка „Професионална отговорност“.“\n\n2. Създава се ал. 6:\n\n„(6) Организаторите на курсовете за поддържане и повишаване на квалификацията предоставят на Агенцията по геодезия, картография и кадастър информация за правоспособните лица, успешно преминали курсовете по ал. 5, която се отразява в съответния регистър по чл. 12, т. 8.“\n\n§ 8. \n\nВ чл. 21, ал. 5 думите „чл. 18, ал. 3 и 4“ се заменят с „чл. 18, ал. 4“.\n\n§ 9. \n\nВ чл. 26, ал. 3 думата „службата“ се заменя с „Агенцията“.\n\n§ 10.\n\n В чл. 28 ал. 1 се изменя така:\n\n„(1) Кадастралната карта и кадастралните регистри се създават, поддържат и съхраняват в цифров вид.“\n\n§ 11.\n\n В чл. 29 се правят следните изменения и допълнения:\n\n1. В ал. 1 се създава т. 7:\n\n„7. зоните на ограничения и номерата им.“\n\n2. Алинея 2 се отменя.\n\n§ 12.\n\n В чл. 30, ал. 1 се създава т. 5:\n\n„5. зоните на ограничения.“\n\n§ 13.\n\n В чл. 31а се правят следните изменения и допълнения:\n\n1. В ал. 1 думите „кадастъра и/или“ се заменят с „кадастъра, а в случаите, когато това е предвидено в нормативен акт – и“.\n\n2. В ал. 2 в изречение първо думите „чл. 32 и/или на“ се заличават и накрая се добавя „от органите и лицата, които ги създават и поддържат“, а изречение второ се заличава.\n\n3. В ал. 3 думите „данни за зони“ се заменят с „данните за зоните“, а думите „ги предоставят на службата по геодезия, картография и кадастър по местонахождението на имотите по ред, определен с наредбата по чл. 31“ се заменят с „носят отговорност за актуалността и точността им“.\n\n4. В ал. 4 думата „данните“ се заменя с „данни за зоните“, думите „от органите“ се заменят със „с органите“, а думите „ал. 3“ се заменят с „ал. 2“.\n\n5. Алинея 5 се отменя.\n\n6. В ал. 6, изречение първо думите „описват чрез структури от метаданни, които съдържат и данни за точността, пълнотата и актуалността им“ се заменят с „предоставят в цифров вид във формата по чл. 12, т. 5“ и изречение второ се заличава.\n\n§ 14.\n\n В чл. 32 се правят следните изменения и допълнения:\n\n1. В ал. 4 се създават изречения второ и трето: „В заповедта на възложителя се определят условията и редът за работата на комисията. Решенията се приемат с мнозинство повече от половината от състава на комисията.“\n\n2. Алинея 5 се отменя.\n\n3. Алинея 8 се отменя.\n\n4. Алинея 9 се изменя така:\n\n„(9) Лицата по ал. 1 предоставят публичен достъп до специализираните карти, регистри и информационни системи за извършване на справки и проверки, както и за получаване на специализираните данни, които събират и поддържат в актуално състояние. Общините и експлоатационните дружества осигуряват помежду си безвъзмезден достъп до специализираните карти, регистри и информационни системи или чрез своя електронна платформа в срок 7 дни след поискването му. Достъпът до данните по ал. 1, т. 1, буква „б“ за физическа инфраструктура за разполагане на електронни съобщителни мрежи се осъществява по реда на чл. 5 от Закона за електронните съобщителни мрежи и физическа инфраструктура.“\n\n§ 15.\n\n В чл. 34 се създава ал. 7:\n\n„(7) За изпълнение на правомощията на експлоатационните дружества в областта на инвестиционното проектиране и в процеса на строителство на елементи на техническата инфраструктура общините осигуряват безвъзмезден достъп до специализираните карти по ал. 1.“\n\n§ 16.\n\n В чл. 35 се правят следните изменения и допълнения:\n\n1. В ал. 2 в изречение първо думата „изработят“ се заменя с „изработват“, думата „правоспособното“ се заменя с „и правоспособното“, а думите „и графика за извършването на тази дейност“ и запетаята пред тях се заличават.\n\n2. В ал. 3 в изречение първо думите „сградите на службата“ се заменят със „сградата на съответната служба“ и накрая се добавя „и на електронната страница на Агенцията по геодезия, картография и кадастър“, а изречение второ се изменя така: „Разгласяването и обявяването на заповедта се извършват в 5-дневен срок от обнародването й в „Държавен вестник“.“\n\n§ 17.\n\n В чл. 39 се създава ал. 4:\n\n„(4) Лицето, определено със заповедта по чл. 35, ал. 2, представя в Агенцията по геодезия, картография и кадастър график за извършване на геодезическите измервания и за събиране на документите за собственост, необходими за изработване на кадастралната карта и кадастралните регистри, съгласуван със службата по геодезия, картография и кадастър. Графикът се обявява от правоспособното лице съвместно със службата по геодезия, картография и кадастър на подходящи места с публичен достъп в сградата на службата по геодезия, картография и кадастър, общината и кметството, както и на електронната страница на Агенцията по геодезия, картография и кадастър. Графикът се обявява не по-късно от 14 дни преди започването на геодезическите измервания.“\n\n§ 18.\n\n В чл. 43, ал. 1, т. 6 в текста преди буква „а“ след думата „съоръжения“ се добавя „на техническата инфраструктура, в които има самостоятелни обекти“.\n\n§ 19.\n\n В чл. 44 се правят следните изменения:\n\n1. В ал. 1 думите „по актовете за собственост, а при липса на достатъчно данни в тях и чрез описание на място“ се заменят с „по граници, описани в актовете за собственост, и чрез измервания на място“.\n\n2. Алинея 2 се отменя.\n\n§ 20.\n\n В чл. 47 се правят следните изменения и допълнения:\n\n1. Алинея 1 се изменя така:\n\n„(1) Възраженията се разглеждат от комисия в състав: председател – началникът на службата по геодезия, картография и кадастър, и членове: представители на службата по геодезия, картография и кадастър, общинската администрация, областната администрация, областната дирекция „Земеделие“, общинската служба по земеделие, Изпълнителната агенция по горите, Агенция „Пътна инфраструктура“ и на други компетентни административни органи.“ \n\n2. Създават се ал. 4 и 5:\n\n„(4) Със заповедта по ал. 2 се определят поименно титулярите и по един резервен член. Когато титулярят и неговият заместник не могат да участват в заседание на комисията, мястото им се заема от лице, определено от ръководителя на административния орган, чийто представител е лицето. Решенията на комисията се приемат с мнозинство повече от половината от състава й. За всяко заседание на комисията се изготвя протокол.\n\n(5) В двуседмичен срок от издаването на заповедта по ал. 2 държавните и общинските органи са длъжни да предоставят безвъзмездно на председателя на комисията информацията или документите, с които разполагат и които се отнасят до имотите в обхвата на проекта за изменение на кадастралната карта и кадастралните регистри.“ \n\n§ 21.\n\n В чл. 49а, ал. 7 думите „общинската администрация, общинската служба по земеделие и службата по вписванията“ се заменят с „по електронен път по реда на Закона за електронното управление Агенцията по вписванията, общинската администрация и общинската служба по земеделие“.\n\n§ 22.\n\n В чл. 49б думите „от кадастралната карта“ се заличават и след думите „скици-проекти“ се добавя „и схеми-проекти“. \n\n§ 23.\n\n В чл. 51 се правят следните изменения и допълнения:\n\n1. В ал. 1:\n\nа) точка 1 се изменя така:\n\n„1. изменения в границите на поземлените имоти, настъпили след влизането в сила на кадастралната карта;“\n\nб) създават се т. 4, 5 и 6:\n\n„4. новопостроени, съществуващи, изменени или премахнати сгради или съоръжения на техническата инфраструктура със самостоятелни обекти, самостоятелни обекти в сгради или в съоръжения на техническата инфраструктура;\n\n5. изменения в данните, подлежащи на записване в кадастралните регистри;\n\n6. зони на ограничения.“\n\n2. Алинея 2 се изменя така:\n\n„(2) Измененията в кадастралната карта и кадастралните регистри по ал. 1, т. 1, 4, 5 и 6 се извършват от служба по геодезия, картография и кадастър, независимо от местонахождението на имота.“\n\n3. Създава се нова ал. 3:\n\n„(3) Измененията в кадастралната карта и кадастралните регистри и отказите за тяхното извършване подлежат на обжалване по реда на Административнопроцесуалния кодекс пред административния съд по местонахождение на имота.“\n\n4. Досегашната ал. 3 става ал. 4 и в нея думите „ведомство или община“ се заменят с „административен орган“.\n\n5. Създава се нова ал. 5:\n\n„(5) За започване на производство по изменение на кадастралната карта и кадастралните регистри заинтересованите лица се уведомяват по реда на Административнопроцесуалния кодекс. Тази разпоредба не се прилага в случаите на ал. 1, т. 5 и 6 и чл. 53а, т. 5.“\n\n6. Досегашните ал. 4 и 5 стават съответно ал. 6 и 7.\n\n7. Досегашната ал. 6 става ал. 8 и в нея изречение първо се изменя така: „За извършване на измененията в кадастралната карта се изработва проект в цифров вид във формата по чл. 12, т. 5, в който новообразуваните имоти са индивидуализирани с граници/очертание и идентификатор, а зоната на ограничение – с граници/очертание и номер.“\n\n8. Досегашната ал. 7 става ал. 9 и в нея думите „ал. 5“ се заменят с „ал. 8“.\n\n9. Досегашната ал. 8 става ал. 10.\n\n§ 24.\n\n В чл. 52, ал. 1 се правят следните изменения и допълнения:\n\n1. В текста преди т. 1 след думите „скица-проект“ се добавя „или схема-проект“.\n\n2. Точка 2 се отменя.\n\n3. Точка 3 се изменя така:\n\n„3. промяна на граница на поземлен имот по взаимно съгласие на собствениците, в т.ч. за прилагане на влезлите в сила неприложени дворищнорегулационни планове съгласно § 8, ал. 2, т. 1 от преходните разпоредби на Закона за устройство на територията;“.\n\n4. Точка 5 се изменя така:\n\n„5. снабдяване с констативен нотариален акт.“\n\n§ 25.\n\n В чл. 53, ал. 3 думите „ал. 1, т. 2 и ал. 2“ се заменят с „ал. 1 и 2 относно данните за собствеността“.\n\n§ 26.\n\n В чл. 53а се правят следните изменения и допълнения:\n\n1. Точка 3 се изменя така:\n\n„3. нанасяне, разделяне, съединяване, заличаване, промяна на граници или очертания на сграда, съоръжение на техническата инфраструктура със самостоятелен обект или на самостоятелен обект в сграда или в съоръжение на техническата инфраструктура;“.\n\n2. В т. 5 буква „б“ се отменя.\n\n3. Създава се т. 6:\n\n„6. нанасяне или заличаване на зона на ограничение.“\n\n§ 27.\n\n В чл. 53б се правят следните изменения и допълнения:\n\n1. В ал. 2 след думите „правоспособно лице“ се добавя „по кадастър“ и се създава изречение второ: „За констатиране на явна фактическа грешка правоспособното лице изработва карта на контактната зона, списък на засегнатите имоти и проект за изменение на кадастралната карта, които се разглеждат от комисията по чл. 47, ал. 1.“\n\n2. Алинеи 3 и 4 се отменят.\n\n3. Създават се нови ал. 5 и 6:\n\n„(5) Комисията по чл. 47, ал. 1 се произнася за всеки имот в обхвата на проекта за изменение на кадастралната карта и кадастралните регистри относно:\n\n1. периода, в който е възникнал на терена траен топографски обект с естествен или изкуствен произход, ако се съдържат данни в информацията или документите по чл. 47, ал. 5; \n\n2. наличието или липсата на явна фактическа грешка, като за имотите с констатирана явна фактическа грешка посочва основанието за обезщетяване или предлага провеждане на отчуждителна процедура по съответния приложим закон.\n\n(6) Въз основа на решенията на комисията по чл. 47, ал. 1 службата по геодезия, картография и кадастър приема, не приема или връща проекта за изменение на кадастралната карта за отстраняване на недостатъци.“\n\n4. Досегашната ал. 5 става ал. 7 и в нея в т. 2 накрая се поставя запетая и се добавя „както и за поземлени имоти, заети от линейни обекти на техническата инфраструктура“.\n\n5. Досегашната ал. 6 става ал. 8.\n\n6. Досегашната ал. 7 става ал. 9 и в нея думите „ал. 5, т. 1“ се заменят с „ал. 7, т. 1“.\n\n7. Досегашната ал. 8 става ал. 10 и в нея думите „ал. 5, т. 2“ се заменят с „ал. 7, т. 2“.\n\n8. Досегашната ал. 9 става ал. 11 и в нея думите „ал. 7 и 8“ се заменят с „ал. 9 и 10“.\n\n§ 28.\n\n В чл. 54, ал. 5 думите „чл. 51, ал. 5“ се заменят с „чл. 51, ал. 7“ и след думата „директор“ се добавя „на Агенцията по геодезия, картография и кадастър“.\n\n§ 29.\n\n В чл. 54а се правят следните изменения и допълнения:\n\n1. В ал. 2 се създава изречение второ: „Самостоятелните обекти в сграда се нанасят заедно със сградата.“\n\n2. В ал. 3, изречение четвърто думите „които създават зони на ограничения“ и запетаите пред и след тях се заличават.\n\n3. Алинея 4 се изменя така:\n\n„(4) Административните органи предоставят на Агенцията по геодезия, картография и кадастър измененията в основните кадастрални данни по чл. 27, ал. 1 и 3.“ \n\n§ 30.\n\n В глава шеста се създава чл. 54г: \n\n„Чл. 54г. (1) Когато в производство по закона е необходимо да се установят обстоятелства, вписани в регистър, поддържан от първичен или централен администратор на данни по смисъла на Закона за електронното управление, Агенцията по геодезия, картография и кадастър може да се снабдява и по служебен път с данни от тези регистри. Агенцията по геодезия, картография и кадастър не изисква от заявителите на административни услуги представяне на доказателства за вписани обстоятелства и данни в съответния регистър.\n\n(2) Агенцията по геодезия, картография и кадастър при необходимост се снабдява по служебен път с информация за:\n\n1. вписани актове относно недвижимите имоти;\n\n2. гражданското състояние и родствените връзки между лицата за установяване на наследяване и/или удостоверения във връзка с наследяването.“\n\n§ 31.\n\n В наименованието на глава седма думите „кадастрални данни“ се заменят с „услуги“.\n\n§ 32.\n\n Член 55 се изменя така:\n\n„Чл. 55. (1) Агенцията по геодезия, картография и кадастър извършва административни услуги с данни от кадастралната карта и кадастралните регистри, като предоставя електронни документи и извършва изменения в кадастралната карта и кадастралните регистри. \n\n(2) Административните услуги се предоставят по искане от идентифициран заявител. При заявяване на административни услуги по електронен път заявителят се идентифицира по реда на чл. 5, ал. 2 от Закона за електронното управление.\n\n(3) Електронният документ съдържа код за достъп и номер, чрез които се извършва проверка в информационната система на кадастъра за наличието и валидността на документа.\n\n(4) Измененията в кадастралната карта и кадастралните регистри се извършват по реда на глава шеста.“\n\n§ 33.\n\n Член 55а се изменя така:\n\n„Чл. 55а. (1) Агенцията по геодезия, картография и кадастър предоставя вътрешни електронни административни услуги, определени в наредбата по чл. 58, ал. 1, на административните органи, органите на съдебната власт, лицата, осъществяващи публични функции, и организациите, предоставящи обществени услуги, за изпълнение на правомощията им, определени в закон, без заплащане на държавна такса. \n\n(2) Органите и лицата по ал. 1 не изискват от гражданите и организациите документите, които получават като резултат от вътрешни електронни административни услуги.“\n\n§ 34.\n\n Създава се чл. 55б:\n\n„Чл. 55б. (1) Общинските служби по земеделие и общинските администрации подпомагат службите по геодезия, картография и кадастър при административното обслужване на потребителите на кадастрални услуги.\n\n(2) Общинските служби по земеделие, извън административните центрове на областите, подпомагат службите по геодезия, картография и кадастър за земеделски и горски територии с одобрени кадастрална карта и кадастрални регистри, като приемат заявления и предоставят изработените от информационната система на кадастъра скици на поземлени имоти, скици на сгради, схеми на самостоятелни обекти в сгради или в съоръжения на техническата инфраструктура, удостоверения за характеристики на поземлени имоти. Общинските служби по земеделие приемат и заявления за изменение на кадастралния регистър на недвижимите имоти.\n\n(3) Общинските администрации могат да подпомагат службите по геодезия, картография и кадастър за територията на общината, за която има одобрени кадастрална карта и кадастрални регистри, въз основа на споразумение, сключено с Агенцията по геодезия, картография и кадастър, като приемат заявления и предоставят изработените от информационната система на кадастъра скици на поземлени имоти, скици на сгради, схеми на самостоятелни обекти в сгради или в съоръжения на техническата инфраструктура, удостоверения за характеристики на поземлени имоти. Общинските администрации приемат и заявления за изменение на кадастралния регистър на недвижимите имоти.\n\n(4) В случаите по ал. 2 и 3 изпълнителният директор на Агенцията по геодезия, картография и кадастър оправомощава със заповед служители на общинските служби по земеделие, определени от министъра на земеделието и храните, и служители на общинската администрация, определени от кмета на съответната община, които да извършват административното обслужване. Условията и редът за определяне на служителите, за оправомощаването и за прекратяването на правомощията им се определят с наредбата по чл. 58, ал. 1.\n\n(5) Условията и редът за предоставяне на услугите от органите по ал. 2 и 3 се определят с наредбата по чл. 58, ал. 1. Условията и редът за предоставяне на услугите от органите по ал. 2 се съгласуват с министъра на земеделието и храните.“\n\n§ 35.\n\n В чл. 56 се правят следните изменения и допълнения:\n\n1. Алинея 1 се изменя така:\n\n„(1) Правоспособни лица по кадастър, които са търговци или упражняват свободна професия, могат да подпомагат службите по геодезия, картография и кадастър при административното обслужване на потребителите на кадастрални услуги за териториите с одобрени кадастрална карта и кадастрални регистри.“ \n\n2. Алинея 2 се изменя така:\n\n„(2) Лицата по ал. 1 приемат заявления и предоставят изработените от информационната система на кадастъра скици на поземлени имоти, скици на сгради, схеми на самостоятелни обекти в сгради или в съоръжения на техническата инфраструктура, удостоверения за характеристики на поземлени имоти.“\n\n3. Създава се нова ал. 3:\n\n„(3) Лицата по ал. 1 приемат и заявления за изменение на кадастралния регистър на недвижимите имоти въз основа на писмено пълномощно.“ \n\n4. Досегашната ал. 3 става ал. 4 и в нея в изречение първо думите „по ал. 1, контролът върху нея и видовете документи, които предоставят правоспособните лица по кадастър, се“ се заменят с „по ал. 1 и контролът върху правоспособните лица по кадастър се“.\n\n§ 36.\n\n Създават се чл. 56а, 56б и 56в:\n\n„Чл. 56а. За предоставяне на кадастрални услуги по реда на чл. 55б и 56 се заплаща такса, определена в тарифата по чл. 8, ал. 2.\n\nЧл. 56б. (1) Разпечатан валиден електронен документ на хартиен носител се удостоверява за идентичност с електронния документ.\n\n(2) Удостоверяването по ал. 1 се извършва от служители на Агенцията по геодезия, картография и кадастър, от органите и лицата по чл. 55а, ал. 1, от лицата по чл. 55б, ал. 4 и чл. 56, ал. 1 и от други лица в предвидени със закон случаи. \n\n(3) Удостовереният по реда на ал. 2 документ на хартиен носител има силата на официален документ. Той не подлежи на повторно удостоверяване. \n\nЧл. 56в. Удостоверения за идентичност на недвижим имот се издават от общините, когато освен данните от кадастралната карта е необходимо да бъдат използвани и данните от карти и планове по чл. 41, ал. 1, т. 1, както и данни, които се съдържат в предходни кадастрални и регулационни планове.“\n\n§ 37.\n\n Член 57 се изменя така:\n\n„Чл. 57. (1) Кадастрални, геодезически и специализирани данни, създадени и/или съхранявани от Агенцията по геодезия, картография и кадастър, се предоставят за използване при условията и по реда на закона, подзаконовите нормативни актове по прилагането му или по реда на специален закон. \n\n(2) Агенцията по геодезия, картография и кадастър предоставя безвъзмездно данни за точките от геодезическата основа чрез информационната система на кадастъра.\n\n(3) Извън случаите по ал. 1 и 2, за използването на данните е необходимо съгласието на Агенцията по геодезия, картография и кадастър.“\n\n§ 38.\n\n В чл. 58 се правят следните изменения:\n\n1. Алинея 1 се изменя така:\n\n„(1) Условията, редът и сроковете, както и видът и съдържанието на услугите, които Агенцията по геодезия, картография и кадастър предоставя от кадастралната карта и кадастралните регистри, от Геокартфонда, от Регистъра на правоспособните лица и от специализираните карти и регистри по чл. 32, ал. 1, се определят с наредба, издадена от министъра на регионалното развитие и благоустройството.“\n\n2. Алинеи 3, 4, 5 и 6 се отменят.\n\n§ 39.\n\n В чл. 77 се правят следните изменения и допълнения:\n\n1. В ал. 2, т. 1 думите „скица-проект на“ се заменят със „скица-проект или схема-проект от“ и накрая се добавя „издадени от Агенцията по геодезия, картография и кадастър“.\n\n2. В ал. 3 думите „и справка по чл. 55, ал. 4“ се заменят с „документ по чл. 55, ал. 1“.\n\n§ 40.\n\n В чл. 82, ал. 5 думите „извършва служебно справки по чл. 55, ал. 4, в т.ч. за кадастрални карти и схеми“ се заменят със „заявява вътрешна електронна административна услуга съгласно чл. 55а“.\n\n§ 41.\n\n В § 1 от допълнителните разпоредби се правят следните изменения и допълнения:\n\n1. Точка 4 се отменя.\n\n2. Точка 6 се изменя така:\n\n„6. „цифров вид“ на кадастралната карта и кадастралните регистри, съответно на книгите по вписванията, е дигитален запис в определен формат на пълното им съдържание върху цифров носител, който позволява компютърна обработка;“.\n\n3. В т. 8 думите „от държавната геодезическа мрежа“ и запетаята след тях се заличават.\n\n4. В т. 9 се създава изречение второ: „Явна фактическа грешка е и съществуващ на терена траен топографски обект с естествен или изкуствен произход в неурбанизирана територия, определен чрез геодезически измервания, който не е отразен в плановете и картите, одобрени и поддържани по реда на Закона за собствеността и ползването на земеделските земи и Закона за възстановяване на собствеността върху горите и земите от горския фонд, до одобряване на кадастралната карта и кадастралните регистри по реда на Закона за кадастъра и имотния регистър.“ \n\n5. В т. 16 думите „и очертанията на недвижимите“ се заменят с „на поземлените“.\n\n6. Създава се т. 23:\n\n„23. „становище за идентичност“ е становище за съответствие между описанието на недвижим имот – обект на кадастъра, в документ за собственост и идентификатора на имота в кадастралната карта и/или номера на имота в кадастрален план, регулационен или подробен устройствен план, картата на възстановената собственост или друг план или карта, и/или съответствие с местоположението на имота на място; становището за идентичност на поземлен имот се издава самостоятелно или заедно с комбинираната скица за пълна или частична идентичност в границите на поземлен имот.“\n\n§ 42.\n\n В преходните и заключителните разпоредби се правят следните изменения и допълнения:\n\n1. В § 4, т. 4 думите „удостоверението по чл. 54а, ал. 3“ се заменят с „удостоверение“.\n\n2. В § 6, ал. 9 накрая се поставя запетая и се добавя „като обезщетяването може да се извърши в границите на поземлените имоти, останали свободни след отстраняване на явната фактическа грешка“.\n\n§ 43.\n\n Параграф 26 от преходните и заключителните разпоредби на Закона за изменение и допълнение на Закона за кадастъра и имотния регистър (ДВ, бр. 41 от 2019 г.) се отменя.\n\nПреходни и заключителни разпоредби\n\n§ 44.\n\n (1) Започналите до влизането в сила на този закон производства по изменение на кадастралната карта и кадастралните регистри и по предоставяне на административни услуги се довършват по досегашния ред.\n\n(2) Производството по изменение на кадастралната карта и кадастралните регистри, съответно за предоставяне на административни услуги, се смята за започнало, ако до деня на влизането в сила на този закон има регистрирано заявление за изменение на кадастралната карта и кадастралните регистри, съответно за предоставяне на административна услуга.\n\n§ 45.\n\n Откритите до влизането в сила на този закон структурни подразделения на службите по геодезия, картография и кадастър по чл. 10, ал. 3 продължават да осъществяват дейност до изтичането на срока на договора или споразумението, по силата на което са създадени, или до прекратяването им на друго основание, но не по-късно от 5 години от влизането в сила на този закон.\n\n§ 46.\n\n До откриване на производство за създаване на кадастрална карта и кадастрални регистри за урбанизираната територия несъответствията в границите на поземлените имоти между урбанизираната територия и неурбанизираната територия, за която има одобрена кадастрална карта, се отстраняват по реда на чл. 53б.\n\n§ 47.\n\n В Закона за геодезията и картографията (обн., ДВ, бр. 29 от 2006 г.; изм., бр. 57 и 109 от 2007 г., бр. 36 от 2008 г., бр. 19 и 74 от 2009 г., бр. 77 от 2010 г., бр. 77 от 2012 г., бр. 66 и 109 от 2013 г., бр. 49 и 98 от 2014 г., бр. 14 от 2015 г., бр. 58 от 2017 г., бр. 41 от 2019 г., бр. 15 и 102 от 2022 г., бр. 102 от 2023 г. и бр. 41 от 2024 г.) се правят следните изменения и допълнения:\n\n1. В чл. 6:\n\nа) в ал. 4 т. 3 се отменя;\n\nб) създава се ал. 5:\n\n„(5) Агенцията по геодезия, картография и кадастър предоставя безвъзмездно на административните органи цифрови копия на материалите и данните, съхранявани в Геокартфонд, за изпълнение на правомощията им, произтичащи от закон.“\n\n2. В чл. 22:\n\nа) алинея 1 се изменя така:\n\n„(1) Агенцията по геодезия, картография и кадастър предоставя услуги от Геокартфонда при условията и по реда на наредбата по чл. 58, ал. 1 от Закона за кадастъра и имотния регистър.“;\n\nб) алинея 2 се отменя;\n\nв) алинея 4 се отменя.\n\n3. В чл. 36, ал. 2 изречение трето се заличава.\n\n4. В чл. 44, ал. 4, т. 3 думите „жалби на трети заинтересовани лица“ се заменят със „сигнали и жалби“.\n\n5. В чл. 47, ал. 1 след думите „се образува по“ се добавя „сигнали и“.\n\n§ 48.\n\n В Закона за административното регулиране на производството на оптични дискове и матрици (обн., ДВ, бр. 74 от 2005 г.; изм., бр. 105 от 2005 г., бр. 30, 34 и 80 от 2006 г., бр. 53 и 84 от 2007 г., бр. 82 от 2009 г., бр. 25 и 77 от 2011 г., бр. 14 от 2015 г., бр. 63, 92 и 103 от 2017 г., бр. 26 от 2020 г. и бр. 41 от 2024 г.) в чл. 30, ал. 5 накрая се добавя „и се снабдява по служебен път със скица от кадастралната карта и кадастралните регистри като вътрешна електронна административна услуга по реда на Закона за кадастъра и имотния регистър“.\n\n§ 49.\n\n В Закона за горите (обн., ДВ, бр. 19 от 2011 г.; изм., бр. 43 от 2011 г., бр. 38, 60, 82 и 102 от 2012 г., бр. 15, 27, 66 и 109 от 2013 г., бр. 28, 53, 61 и 98 от 2014 г., бр. 60, 79 и 100 от 2015 г., бр. 13, 15, 57, 61 и 95 от 2016 г., бр. 13, 58 и 103 от 2017 г., бр. 17, 77 и 83 от 2018 г., бр. 1 и 17 от 2019 г., бр. 21, 79 и 109 от 2020 г., бр. 21 от 2021 г., бр. 102 от 2022 г., бр. 11, 67, 102 и 106 от 2023 г., бр. 67 от 2024 г. и бр. 37 и 65 от 2025 г.) се правят следните изменения и допълнения:\n\n1. В чл. 32 се създава ал. 9:\n\n„(9) Когато поземленият имот се намира в територия с одобрена кадастрална карта и кадастрални регистри, Изпълнителната агенция по горите се снабдява служебно със скица като вътрешна електронна административна услуга по реда на Закона за кадастъра и имотния регистър.“\n\n2. В чл. 36 се създава ал. 13:\n\n„(13) Когато поземленият имот се намира в територия с одобрена кадастрална карта и кадастрални регистри, органът по ал. 3 се снабдява по служебен път със скица и извлечение от кадастралния регистър на недвижимите имоти като вътрешни електронни административни услуги по реда на Закона за кадастъра и имотния регистър.“\n\n3. В чл. 55:\n\nа) в ал. 3 т. 1 се изменя така:\n\n„1. кадастрални данни за имота по кадастралната карта или по картата на възстановената собственост, а в случаите, когато се засяга част от поземлен имот, се предоставя комбинирана скица, изработена от правоспособно лице по кадастър;“\n\nб) създава се ал. 7:\n\n„(7) Когато поземленият имот се намира в територия с одобрена кадастрална карта и кадастрални регистри, органът по ал. 1, т. 1 – 3 се снабдява по служебен път със скица и други документи, които се предоставят като вътрешни електронни административни услуги по реда на Закона за кадастъра и имотния регистър.“\n\n4. В чл. 56 се създава ал. 10:\n\n„(10) Когато поземленият имот се намира в територия с одобрена кадастрална карта и кадастрални регистри, органът, дал предварително съгласуване за учредяване право на строеж, се снабдява по служебен път със скица и извлечение от кадастралния регистър на недвижимите имоти като вътрешни електронни административни услуги по реда на Закона за кадастъра и имотния регистър.“\n\n5. В чл. 62:\n\nа) в ал. 3 т. 1 се изменя така:\n\n„1. кадастрални данни за имота по кадастралната карта или по картата на възстановената собственост, а в случаите, когато се засяга част от поземлен имот, се предоставя комбинирана скица, изработена от правоспособно лице по кадастър;“\n\nб) създава се ал. 7:\n\n„(7) Когато поземленият имот се намира в територия с одобрена кадастрална карта и кадастрални регистри, органът по ал. 1, т. 1 – 3 се снабдява по служебен път със скица и други документи, които се предоставят като вътрешни електронни административни услуги по реда на Закона за кадастъра и имотния регистър.“\n\n6. В чл. 63:\n\nа) в ал. 2 т. 1 се изменя така:\n\n„1. кадастрални данни за имота по кадастралната карта или по картата на възстановената собственост, а в случаите по чл. 62, ал. 6 се прилага и комбинирана скица, изработена от правоспособно лице по кадастър, когато се засяга част от поземлен имот;“\n\nб) създава се ал. 12:\n\n„(12) Когато поземленият имот се намира в територия с одобрена кадастрална карта и кадастрални регистри, органът по ал. 1, т. 1 – 3 се снабдява по служебен път със скица и други документи, които се предоставят като вътрешни електронни административни услуги по реда на Закона за кадастъра и имотния регистър.“\n\n7. В чл. 70:\n\nа) в ал. 2 текстът преди т. 1 се изменя така: „Когато заявлението по ал. 1 е за горски територии – държавна или общинска собственост, заявителят посочва кадастрални данни за имота по кадастралната карта или по картата на възстановената собственост, а в случаите, когато се засяга част от поземлен имот, се предоставя комбинирана скица, изработена от правоспособно лице по кадастър, и оценка на имота, а когато правото на ползване се учредява за извършване на дейности, свързани с търсене и проучване на подземни богатства по реда на Закона за подземните богатства, и:“;\n\nб) създава се ал. 8:\n\n„(8) Когато поземленият имот се намира в територия с одобрена кадастрална карта и кадастрални регистри, органът по ал. 1, т. 1 – 3 се снабдява по служебен път със скица и други документи, които се предоставят като вътрешна електронна административна услуга по реда на Закона за кадастъра и имотния регистър.“\n\n8. В чл. 75 се създава ал. 5:\n\n„(5) Когато поземленият имот се намира в територия с одобрена кадастрална карта и кадастрални регистри, органът по ал. 1, т. 1 и 2 се снабдява по служебен път със скица или скица-проект като вътрешна електронна административна услуга по реда на Закона за кадастъра и имотния регистър. За снабдяване със скица-проект собственикът или инвеститорът посочва идентификационни данни за проекта за изменение на кадастралната карта и кадастралните регистри, приет от Агенцията по геодезия, картография и кадастър.“\n\n9. В чл. 77 се създава ал. 4:\n\n„(4) Когато поземленият имот се намира в територия с одобрена кадастрална карта и кадастрални регистри, органът, издал решението за предварително съгласуване, се снабдява по служебен път със скица като вътрешна електронна административна услуга по реда на Закона за кадастъра и имотния регистър.“\n\n10. В чл. 81, ал. 3 т. 2 се изменя така:\n\n„2. списък, съдържащ кадастрални данни на имотите по кадастралната карта или картата на възстановената собственост – идентификатор или номер, адрес, площ, вид територия;“.\n\n11. В чл. 84, ал. 2 думата „прилагат“ се заменя с „прилага“, а думите „и скица на имота“ се заличават.\n\n12. В чл. 108, ал. 1 се създава т. 5:\n\n„5. лице с висше лесовъдско образование, регистрирано в публичния регистър за упражняване на лесовъдска практика – за горските територии, върху които има учредено или възникнало ограничено вещно право, с което титулярят на правото има сключен договор.“\n\n13. В чл. 109, ал. 2:\n\nа) създава се нова т. 3:\n\n„3. титуляря на учредените или възникнали ограничени вещни права – за съответната горска територия;“\n\nб) досегашната т. 3 става т. 4.\n\n14. В чл. 211, ал. 2 се създава т. 3:\n\n„3. от лицата, упражняващи лесовъдска практика – за дървесината, добита от горски територии, върху които са учредени или възникнали ограничени вещни права, за които има сключен договор с титуляря на правото.“\n\n15. В § 1 от допълнителната разпоредба:\n\nа) в т. 53 думите „скица, изработена по реда“ се заменят със „скица по смисъла“, а след думите „чл. 31“ се поставя запетая и се добавя „чл. 58, ал. 1“;\n\nб) в т. 57 думите „решението за което е взето от компетентните държавни и общински органи, определени в наредбата по чл. 101, ал. 3“ и запетаята пред тях се заличават.\n\n§ 50.\n\n В Закона за енергетиката (обн., ДВ, бр. 107 от 2003 г.; изм., бр. 18 от 2004 г., бр. 18 и 95 от 2005 г., бр. 30, 65 и 74 от 2006 г., бр. 49, 55 и 59 от 2007 г., бр. 36, 43 и 98 от 2008 г., бр. 35, 41, 42, 82 и 103 от 2009 г., бр. 54 и 97 от 2010 г., бр. 35 и 47 от 2011 г., бр. 38, 54 и 82 от 2012 г., бр. 15, 20, 23, 59 и 66 от 2013 г., бр. 98 от 2014 г., бр. 14, 17, 35, 48 и 56 от 2015 г., бр. 42, 47 и 105 от 2016 г., бр. 51, 58, 102 и 103 от 2017 г., бр. 7, 38, 57, 64, 77, 83, 91 и 103 от 2018 г., бр. 17, 41 и 79 от 2019 г., бр. 25, 38 и 57 от 2020 г., бр. 9 и 21 от 2021 г., бр. 8, 9, 99 и 102 от 2022 г., бр. 11, 82, 84, 86 и 96 от 2023 г., бр. 16, 27 и 39 от 2024 г. и бр. 26, 44, 47, 67 и 81 от 2025 г.) в чл. 64 се правят следните изменения и допълнения:\n\n1. В ал. 3, т. 1:\n\nа) буква „в“ се изменя така:\n\n„в) да извършва сеч и кастрене в сервитутните ивици на линейните енергийни обекти при условията и по реда, предвиден в нормативните актове, регулиращи съответния вид територия;“\n\nб) създава се буква „г“:\n\n„г) да извършва сеч в и извън сервитутните ивици при изключителни случаи по смисъла на Закона за горите и по реда на подзаконовите нормативни актове по прилагането му;“.\n\n2. Създава се ал. 13:\n\n„(13) Не по-късно от една седмица преди започване на сечта или кастренето по ал. 3, т. 1, буква „в“ титулярят на сервитута уведомява лицата, които управляват засегнатите недвижими имоти – държавна и общинска собственост, съответно кмета по местонахождение на недвижимия имот – държавна, общинска и частна собственост, който публикува уведомлението на интернет страницата на общината и поставя уведомлението на видно място в сградата на съответната община, район или кметство.“\n\n§ 51.\n\n В Закона за опазване на земеделските земи (обн., ДВ, бр. 35 от 1996 г.; изм., бр. 14 и 26 от 2000 г., бр. 28 от 2001 г., бр. 112 от 2003 г., бр. 18, 29 и 30 от 2006 г., бр. 13 и 64 от 2007 г., бр. 36 и 43 от 2008 г., бр. 10 и 103 от 2009 г., бр. 87 от 2010 г., бр. 19 и 39 от 2011 г., бр. 22, 38 и 91 от 2012 г., бр. 27 и 66 от 2013 г., бр. 98 от 2014 г., бр. 14, 61 и 100 от 2015 г., бр. 61 от 2016 г., бр. 58 и 96 от 2017 г., бр. 17, 77 и 83 от 2018 г., бр. 21 от 2021 г., бр. 102 от 2022 г., бр. 86, 102 и 106 от 2023 г., бр. 16, 33 и 41 от 2024 г.; Решение № 3 на Конституционния съд от 2025 г. – бр. 37 от 2025 г.; изм., бр. 43 от 2025 г.) в чл. 21 се създава ал. 6:\n\n„(6) Когато поземлените имоти, за които ще се определя необходимата площадка, се намират в територия с одобрена кадастрална карта и кадастрални регистри, органите по чл. 19 и комисията по чл. 17, ал. 1 могат да се снабдяват по служебен път със скица или скица-проект като вътрешна електронна административна услуга по реда на Закона за кадастъра и имотния регистър. За снабдяване със скица-проект собственикът или инвеститорът посочва идентификационни данни за проекта за изменение на кадастралната карта и кадастралните регистри, приет от Агенцията по геодезия, картография и кадастър.“\n\n§ 52.\n\n В Закона за подземните богатства (обн., ДВ, бр. 23 от 1999 г.; изм. и доп., бр. 28 от 2000 г., бр. 108 от 2001 г., бр. 47 от 2002 г., бр. 86 от 2003 г., бр. 28 и 94 от 2005 г., бр. 30, 36 и 37 от 2006 г., бр. 55 от 2007 г., бр. 70 от 2008 г., бр. 19 и 82 от 2009 г., бр. 46, 61 и 100 от 2010 г., бр. 19 от 2011 г., бр. 14 и 45 от 2012 г., бр. 66 от 2013 г., бр. 98 от 2014 г., бр. 14 и 56 от 2015 г., бр. 96 от 2017 г., бр. 77 и 98 от 2018 г., бр. 79 от 2020 г., бр. 17 от 2021 г., бр. 86 от 2023 г. и бр. 61 и 67 от 2025 г.) в чл. 75, ал. 2 се създават изречения трето и четвърто: „Скицата-проект и извлечението от кадастралния регистър на недвижимите имоти се получават като вътрешна електронна административна услуга по реда на Закона за кадастъра и имотния регистър. За снабдяване със скица-проект заинтересованата страна, на която са предоставени права за подземните богатства по чл. 2, ал. 1, т. 1 – 4, посочва идентификационни данни за проекта за изменение на кадастралната карта и кадастралните регистри, приет от Агенцията по геодезия, картография и кадастър.“\n\n§ 53.\n\n В Закона за посевния и посадъчния материал (обн., ДВ, бр. 20 от 2003 г.; изм., бр. 27 от 2005 г., бр. 30 и 97 от 2006 г., бр. 36 и 43 от 2008 г., бр. 25 и 41 от 2010 г., бр. 8 и 39 от 2011 г., бр. 28 от 2016 г., бр. 58 от 2017 г., бр. 17 от 2018 г., бр. 59 от 2019 г., бр. 51 от 2020 г., бр. 102 от 2022 г. и бр. 102 от 2023 г.) в чл. 29 се създава ал. 3а:\n\n„(3а) Когато имотът по ал. 3, т. 2 попада в територия с одобрена кадастрална карта и кадастрални регистри, органът по ал. 4 се снабдява служебно със скица като вътрешна електронна административна услуга по реда на Закона за кадастъра и имотния регистър.“\n\n§ 54.\n\n В тримесечен срок от обнародването на този закон в „Държавен вестник“ Министерският съвет привежда в съответствие с него тарифата по чл. 8, ал. 2.\n\n§ 55.\n\n В тримесечен срок от обнародването на този закон в „Държавен вестник“ министърът на регионалното развитие и благоустройството привежда подзаконовите нормативни актове по прилагането на Закона за кадастъра и имотния регистър в съответствие с този закон.\n\n§ 56.\n\n В тримесечен срок от обнародването на този закон в „Държавен вестник“ министърът на икономиката и индустрията, министърът на земеделието и храните и министърът на енергетиката съобразно правомощията си привеждат подзаконовите нормативни актове по прилагането на Закона за административното регулиране на производството на оптични дискове и матрици, Закона за горите, Закона за опазване на земеделските земи, Закона за подземните богатства и Закона за посевния и посадъчния материал в съответствие с този закон.\n\n§ 57.\n\n В срок 5 години от влизането в сила на този закон министърът на регионалното развитие и благоустройството извършва последваща оценка на въздействието му при условията и по реда, предвидени в Закона за нормативните актове.\n\n§ 58.\n\n Законът влиза в сила три месеца след обнародването му в „Държавен вестник“.\n\nЗаконът е приет от 51-вото Народно събрание на 23 октомври 2025 г. и е подпечатан с официалния печат на Народното събрание.\n\nПредседател на Народното събрание: \nНаталия Киселова\n\n6120",
  "textLength": 41171,
  "scrapedAt": "2026-01-11T02:55:50.591Z",
  "isComplete": true,
  "error": null,
  "retryCount": 0
}