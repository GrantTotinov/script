{
  "title": "07/12/2010 Закон за изменение и допълнение на Закона за пряко участие на гражданите в държавната власт и местното самоуправление",
  "date": "",
  "link": "https://www.parliament.bg/bg/laws/ID/9886",
  "lawId": "9886",
  "actualTitle": "Закони",
  "metadata": [],
  "fullText": "ЗАКОН\n\nза изменение и допълнение на Закона за пряко участие на гражданите в държавната власт и местното самоуправление \n\n(ДВ, бр. 44 от 2009 г.)\n\n§ 1. \n\nВ чл. 13 се правят следните изменения и допълнения:\n\n1. Създава се нова ал. 2:\n\n„(2) Председателят на Народното събрание изпраща подписката на Главна дирекция „Гражданска регистрация и административно обслужване“ към Министерството на регионалното развитие и благоустройството, която извършва незабавно служебна проверка. Когато се установи наличието на необходимия брой подписи, изискуеми по чл. 10, ал. 1, т. 5 или ал. 2, проверката се преустановява и се изготвя протокол, който се изпраща на председателя на Народното събрание.“\n\n2. Досегашните ал. 2, 3, 4, 5 и 6 стават съответно ал. 3, 4, 5, 6 и 7.\n\n3. Досегашната ал. 7 става ал. 8 и в нея думите „или 3“ се заменят с „или 4“.\n\n§ 2. \n\nВ чл. 29 се правят следните изменения и допълнения:\n\n1. Създава се нова ал. 2:\n\n„(2) Председателят на общинския съвет изпраща подписката на Главна дирекция „Гражданска регистрация и административно обслужване“ към Министерството на регионалното развитие и благоустройството, която извършва незабавно служебна проверка. Когато се установи наличието на необходимия брой подписи, изискуеми по чл. 27, ал. 1, т. 3 или ал. 2, проверката се преустановява и се изготвя протокол, който се изпраща на председателя на общинския съвет.“\n\n2. Досегашната ал. 2 става ал. 3.\n\n3. Досегашната ал. 3 става ал. 4 и в нея думите „и 2“ се заменят с „и 3“.\n\n§ 3. \n\nВ чл. 51 се създава ал. 3:\n\n„(3) При постъпването на предложение чрез национална гражданска инициатива по чл. 44, ал. 1 или местна гражданска инициатива по чл. 46, ал. 1, компетентният орган, а в случаите, когато той е колективен – неговият председател или ръководител, изпраща подписката на ГД „ГРАО“ към Министерството на регионалното развитие и благоустройството, която извършва незабавно служебна проверка. За резултатите от проверката се изготвя протокол, който се изпраща на съответния компетентен орган.“\n\n§ 4. \n\nВ чл. 57, ал. 5 се създават изречения второ и трето: „Кметът изпраща подписката на Главна дирекция „Гражданска регистрация и административно обслужване“ към Министерството на регионалното развитие и благоустройството, която извършва незабавно служебна проверка. Когато се установи наличието на необходимия брой подписи, изискуеми по ал. 1, т. 3, проверката се преустановява и се изготвя протокол, който се изпраща на кмета на общината.“\n\nПреходни и заключителни разпоредби\n\n§ 5. \n\n(1) Този закон се прилага за предложенията за национален и местен референдум, за които уведомленията по чл. 12, ал. 2, т. 3 и чл. 28, ал. 2, т. 3, както и за предложенията чрез национална гражданска инициатива, местна гражданска инициатива или общо събрание на населението, които са постъпили при съответния компетентен орган преди влизането му в сила.\n\n(2) Срокът по чл. 13, ал. 8 не тече за времето, необходимо за извършване на проверката на подписката по чл. 13, ал. 2 от Главна дирекция „Гражданска регистрация и административно обслужване“ към Министерството на регионалното развитие и благоустройството.\n\n(3) Едномесечният срок по чл. 30, ал. 1 не тече за времето, необходимо за извършване на проверката на подписката по чл. 29, ал. 2 от Главна дирекция „Гражданска регистрация и административно обслужване“ към Министерството на регионалното развитие и благоустройството. \n\n§ 6. \n\nТози закон влиза в сила от деня на обнародването му в „Държавен вестник“. \n\nЗаконът е приет от 41-ото Народно събрание на 7 декември 2010 г. и е подпечатан с официалния печат на Народното събрание.\n\nПредседател на Народното събрание:\n Цецка Цачева\n\n10328",
  "textLength": 3631,
  "scrapedAt": "2026-01-11T03:43:20.731Z",
  "isComplete": true,
  "error": null,
  "retryCount": 0
}