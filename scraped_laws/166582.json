{
  "title": "08/10/2025 Закон за изменение и допълнение на Закона за търговския регистър и регистъра на юридическите лица с нестопанска цел",
  "date": "",
  "link": "https://www.parliament.bg/bg/laws/ID/166582",
  "lawId": "166582",
  "actualTitle": "Закони",
  "metadata": [],
  "fullText": "ЗАКОН\n\nза изменение и допълнение на Закона за търговския регистър и регистъра на юридическите лица с нестопанска цел\n\n(обн., ДВ, бр. 34 от 2006 г.; изм., бр. 80 и 105 от 2006 г., бр. 53, 59 и 104 от 2007 г., бр. 50 и 94 от 2008 г., бр. 44 от 2009 г., бр. 101 от 2010 г., бр. 34 и 105 от 2011 г., бр. 25, 38 и 99 от 2012 г., бр. 40 от 2014 г., бр. 22, 54 и 95 от 2015 г., бр. 13, 74 и 105 от 2016 г., бр. 85 от 2017 г., бр. 27 от 2018 г., бр. 17 и 38 от 2019 г., бр. 38 и 105 от 2020 г., бр. 60, 80, 84 и 105 от 2023 г., бр. 35, 72 и 82 от 2024 г. и бр. 49 и 67 от 2025 г.)\n\n§ 1. \n\nВ чл. 1 се правят следните изменения и допълнения: \n\n1. Създава се нова ал. 2:\n\n„(2) Този закон урежда и воденето, съхраняването и достъпа до регистъра на лицата, лишени от права да бъдат управители или членове на съвет на директорите, на надзорен или на управителен съвет – регистър на лицата, лишени от управленски права.“ \n\n2. Досегашната ал. 2 става ал. 3.\n\n§ 2. \n\nВ чл. 13 ал. 9 се отменя.\n\n§ 3. \n\nСъздава се чл. 17а:\n\n„Машинночетим формат\n\nЧл. 17а. (1) Агенцията осигурява техническа възможност за съхраняване в търговския регистър и регистъра на юридическите лица с нестопанска цел в машинночетим и позволяващ пълнотекстово търсене формат на подлежащите на обявяване актове и на документите, въз основа на които са настъпили обстоятелства, подлежащи на вписване.\n\n(2) В случай на несъответствия между съдържанието на съхраняваните в машинночетим и позволяващ пълнотекстово търсене формат документи и актове по ал. 1 и съдържанието на първоначално представения документ или акт предимство има последният.“\n\n§ 4. \n\nВ чл. 21 се правят следните изменения и допълнения:\n\n1. Създава се нова т. 8:\n\n„8. заявените за вписване физически лица – управители или членове на съвет на директорите, на надзорен съвет или на управителен съвет, не са лишени от управленски права;“.\n\n2. Досегашните т. 8, 9 и 10 стават съответно т. 9, 10 и 11.\n\n§ 5. \n\nСъздава се глава четвърта „а“ с чл. 37а – 37е:\n\n„Глава четвърта „а“\n\nРЕГИСТЪР НА ЛИЦАТА, ЛИШЕНИ ОТ УПРАВЛЕНСКИ ПРАВА\n\nОпределение и подлежащи на вписване обстоятелства\n\nЧл. 37а. (1) Регистърът на лицата, лишени от управленски права, е структурирана електронна база данни, съдържаща обстоятелствата, вписани по силата на закон, относно физическите лица, лишени от права да бъдат управители или членове на съвет на директорите, на надзорен или на управителен съвет.\n\n(2) Регистърът на лицата, лишени от управленски права, се води за:\n\n1. лица, обявени в несъстоятелност;\n\n2. лица, които са били управители, членове на управителен или контролен орган на дружество, прекратено поради несъстоятелност през последните две години, предхождащи датата на решението за обявяване на несъстоятелността, ако са останали неудовлетворени кредитори;\n\n3. лица, на които е наложено наказание лишаване от право да упражняват търговска дейност или друга подобна санкция, произтичаща от акт, постановен от съд или друг компетентен орган;\n\n4. лица, които са били управители, членове на управителен или контролен орган на дружество, за което е било установено с влязло в сила наказателно постановление неизпълнение на задължения по създаване и съхраняване на определените му нива от запаси по Закона за запасите от нефт и нефтопродукти.\n\n(3) В регистъра се вписват:\n\n1. данни за лицето, лишено от управленски права – имена, административен идентификатор на лицето или друг идентификатор с общо приложение, а в случай че лицето няма уникален идентификатор – дата на раждане, и ако има данни – гражданство и постоянен адрес;\n\n2. основанието за лишаване от права, срокът и ограниченията на лишаването от права, ако са предвидени такива;\n\n3. данни за акта, въз основа на който се извършва вписването, и наименованието на съда или на държавния орган, който го е издал.\n\n(4) За лице, лишено от управленски права, се води дело в електронна форма. В делото се прилагат документите, удостоверяващи вписването и заличаването на обстоятелствата, както и постановените откази.\n\nВодене и съхраняване на регистъра на лицата, лишени от управленски права\n\nЧл. 37б. (1) Регистърът на лицата, лишени от управленски права, се води от агенцията.\n\n(2) Регистърът на лицата, лишени от управленски права, се съхранява от агенцията по начин, който гарантира сигурността на съдържащата се в него информация.\n\n(3) За осъществяване на функциите си агенцията има право на безплатен достъп до регистъра на населението – Национална база данни „Население“, Националния автоматизиран информационен фонд за българските лични документи – „Национален регистър на българските лични документи“, и Единния регистър за чужденци.\n\n(4) Министърът на правосъдието издава наредба за воденето, съхраняването и достъпа до регистъра на лицата, лишени от управленски права.\n\nДостъп до регистъра\n\nЧл. 37в. (1) Регистърът на лицата, лишени от управленски права, не е публичен. \n\n(2) Агенцията осигурява безплатен достъп по служебен път до информацията за вписаните в регистъра лица, лишени от управленски права, и за свързаните с тях обстоятелства на съдилищата, Прокуратурата на Република България, Държавна агенция „Национална сигурност“, Комисията за финансов надзор, Българската народна банка; органите, водещи регистрите по чл. 9б и 9в от Закона за мерките срещу изпирането на пари, и на други органи, определени със закон.\n\n(3) Всяко лице има право да получи информация дали е вписано в регистъра, както и относно съдържащите се в делото му документи. Такова право имат и наследниците на лице, вписано в регистъра.\n\nТакси\n\nЧл. 37г. (1) Държавна такса по тарифа, одобрена от Министерския съвет, се заплаща за:\n\n1. издаване на удостоверение от регистъра на лицата, лишени от управленски права;\n\n2. извършване на писмена справка от регистъра на лицата, лишени от управленски права.\n\n(2) За предоставени услуги по електронен път размерът на таксите не може да надвишава 50 на сто от съответната такса, предвидена за услуги на хартиен носител.\n\nРегистърно производство\n\nЧл. 37д. (1) Вписване и заличаване в регистъра на лицата, лишени от управленски права, се извършва от длъжностното лице по регистрацията по чл. 20 въз основа на акт на съда или на друг държавен орган. Актовете се изпращат на агенцията служебно и въз основа на тях длъжностното лице по регистрацията извлича данните по чл. 37а, ал. 3.\n\n(2) Актовете на съда или на друг държавен орган се разглеждат от длъжностно лице по регистрацията по реда на постъпването им до края на следващия работен ден.\n\n(3) Агенцията служебно заличава от регистъра вписаното лице, когато е изтекъл срокът на лишаване от права или лицето е починало.\n\nЗаявление за заличаване\n\nЧл. 37е. (1) Писмено заявление за заличаване може да бъде подадено от вписано в регистъра лице или от неговите наследници, когато са отпаднали основанията за лишаване от управленски права, изтекъл е срокът на лишаването от права или лицето е починало.\n\n(2) Към заявлението се прилагат доказателства, установяващи основанието за заличаване от регистъра.\n\n(3) Заявлението може да бъде подадено лично или чрез адвокат с изрично пълномощно, съставено съгласно изискванията на Закона за адвокатурата, за представителство пред агенцията. Заявлението може да се подаде и по реда на чл. 17, ал. 1.\n\n(4) По заявлението се постановява мотивиран отказ, когато заявлението е подадено от неоправомощено лице или от приложените документи не се установява, че са налице основания за заличаване от регистъра. Отказът се връчва на заявителя незабавно след постановяването му по реда на Гражданския процесуален кодекс.\n\n(5) Отказът подлежи на обжалване пред окръжния съд по постоянния адрес на вписаното в регистъра лице в 7-дневен срок от връчването му. Жалбата се подава чрез агенцията, която изпраща незабавно на съда подадената жалба заедно с приложенията към нея, постановения отказ, заявлението и приложенията към него, както и доказателства за връчването му. \n\n(6) Съдът разглежда жалбата в състав от един съдия в закрито заседание по реда на глава двадесет и първа „Обжалване на определенията“ от Гражданския процесуален кодекс. Решението на съда подлежи на обжалване в 7-дневен срок от съобщаването му на жалбоподателя пред съответния апелативен съд, чието решение е окончателно.\n\n(7) При отмяна на отказа съдът постановява решение, с което дава задължителни указания на агенцията да извърши исканото заличаване. Съдът изпраща решението заедно с документите във връзка със заличаването.“\n\n§ 6. \n\nНаименованието на глава пета се изменя така: „Финансиране на търговския регистър, на регистъра на юридическите лица с нестопанска цел и на регистъра на лицата, лишени от управленски права“.\n\n§ 7. \n\nВ чл. 38 навсякъде думите „на търговския регистър и на регистъра на юридическите лица с нестопанска цел“ се заменят с „на търговския регистър, на регистъра на юридическите лица с нестопанска цел и на регистъра на лицата, лишени от управленски права“.\n\nДопълнителна разпоредба\n\n§ 8. \n\nТози закон въвежда разпоредби на Директива (ЕС) 2019/1151 на Европейския парламент и на Съвета за изменение на Директива (ЕС) 2017/1132 във връзка с използването на цифрови инструменти и процеси в областта на дружественото право (ОВ, L 186/80 от 11юли 2019 г.).\n\nПреходни и заключителни разпоредби\n\n§ 9. \n\nВ 6-месечен срок от влизането в сила на този закон министърът на правосъдието:\n\n1. привежда в съответствие с този закон наредбата по чл. 31, ал. 1;\n\n2. издава наредбата по чл. 37б, ал. 4.\n\n§ 10.\n\n (1) Агенцията по вписванията осигурява привеждане на търговския регистър и регистъра на юридическите лица с нестопанска цел в съответствие с изискванията на чл. 17а след привеждане в съответствие с този закон на наредбата по чл. 31, ал. 1.\n\n(2) Агенцията по вписванията осигурява възможност за вписване в регистъра на лицата, лишени от управленски права, след издаване на наредбата по чл. 37б, ал. 4.\n\n§ 11.\n\n В Закона за запасите от нефт и нефтопродукти (обн., ДВ, бр. 15 от 2013 г.; изм., бр. 14 от 2015 г., бр. 85 от 2017 г., бр. 62 и 77 от 2018 г., бр. 17 от 2019 г., бр. 51, 65 и 105 от 2020 г., бр. 54 и 86 от 2023 г., бр. 11 от 2024 г. и бр. 64 от 2025 г.) в чл. 74 се създава ал. 3:\n\n„(3) Влязлото в сила наказателно постановление, с което е установено неизпълнение на задължения по създаване и съхраняване на определените нива от запаси по този закон, се изпраща незабавно на Агенцията по вписванията за извършване на вписване в регистъра на лицата, лишени от управленски права.“\n\n§ 12.\n\n В Търговския закон (обн., ДВ, бр. 48 от 1991 г.; изм., бр. 25 от 1992 г., бр. 61 и 103 от 1993 г., бр. 63 от 1994 г., бр. 63 от 1995 г., бр. 42, 59, 83, 86 и 104 от 1996 г., бр. 58, 100 и 124 от 1997 г., бр. 21, 39, 52 и 70 от 1998 г., бр. 33, 42, 64, 81, 90, 103 и 114 от 1999 г., бр. 84 от 2000 г., бр. 28, 61 и 96 от 2002 г., бр. 19, 31 и 58 от 2003 г., бр. 31, 39, 42, 43, 66, 103 и 105 от 2005 г., бр. 38, 59, 80 и 105 от 2006 г., бр. 59, 92 и 104 от 2007 г., бр. 50, 67, 70, 100 и 108 от 2008 г., бр. 12, 23, 32, 47 и 82 от 2009 г., бр. 41 и 101 от 2010 г., бр. 14, 18 и 34 от 2011 г., бр. 53 и 60 от 2012 г., бр. 15 и 20 от 2013 г., бр. 27 от 2014 г., бр. 22 и 95 от 2015 г., бр. 13 и 105 от 2016 г., бр. 62 и 102 от 2017 г., бр. 15, 27 и 88 от 2018 г., бр. 28, 33 и 83 от 2019 г., бр. 64 и 104 от 2020 г., бр. 25 от 2022 г., бр. 66 от 2023 г., бр. 35, 41, 70 и 82 от 2024 г. и бр. 54 и 67 от 2025 г.) се правят следните изменения:\n\n1. В чл. 760е:\n\nа) в ал. 1 думите „Министерството на правосъдието“ се заменят с „Агенцията по вписванията“;\n\nб) в ал. 4:\n\nаа) в текста преди т. 1 думите „Министерството на правосъдието“ се заменят с „Агенцията по вписванията“;\n\nбб) точка 5 се отменя.\n\n2. В чл. 760з, ал. 1 думите „на Министерството на правосъдието“ се заличават.\n\n3. В чл. 800 думите „на Министерството на правосъдието“ се заличават.\n\n§ 13.\n\n (1) В тримесечен срок от влизането в сила на този закон Министерският съвет приема необходимите изменения и допълнения на действащите тарифи за таксите по чл. 760е, ал. 4 от Търговския закон.\n\n(2) В тримесечен срок от влизането в сила на този закон министърът на правосъдието организира прехвърлянето на базата данни и документите, отнасящи се до регистъра по несъстоятелност в частта относно предприемачите, както и данните от книгите на съда по несъстоятелността по чл. 634в от Търговския закон на Агенцията по вписванията.\n\n(3) Прехвърлянето на регистъра от Министерството на правосъдието на Агенцията по вписванията се констатира със заповед на министъра на правосъдието, която се обявява на интернет страницата на министерството и на Агенцията по вписванията.\n\n(4) Образуваните и неприключили производства по вписвания и обявявания в регистъра по несъстоятелност на предприемачите към датата на издаване на заповедта по ал. 3 продължават пред Агенцията по вписванията.\n\n§ 14.\n\n В Закона за несъстоятелност на физическите лица (ДВ, бр. 54 от 2025 г.) се правят следните изменения и допълнения:\n\n1. В чл. 18, ал. 3 думите „към Министерството на правосъдието“ се заличават.\n\n2. Член 105 се изменя така:\n\n„Вписване и обявяване на актове в производството по несъстоятелност\n\nЧл. 105. (1) Актовете в производството по несъстоятелност на физически лица се вписват или обявяват в частта относно физическите лица на Регистъра по несъстоятелност по чл. 760е от Търговския закон.“\n\n3. В § 2 от заключителните разпоредби:\n\nа) в ал. 1 т. 2 се отменя;\n\nб) създава се нова ал. 2:\n\n„(2) В 9-месечен срок от влизането в сила на този закон изпълнителният директор на Агенцията по вписванията създава необходимите условия за въвеждане в експлоатация на Регистъра по несъстоятелност.“;\n\nв) досегашната ал. 2 става ал. 3 и се изменя така:\n\n„(3) Регистърът по несъстоятелност се въвежда в експлоатация със заповед на министъра на правосъдието, която се обявява на интернет страницата на Министерството на правосъдието и на Агенцията по вписванията.“;\n\nг) досегашната ал. 3 става ал. 4.\n\n§ 15.\n\n Министерският съвет приема необходимите изменения и допълнения на тарифите за таксите в съответствие с чл. 13, ал. 3 от Закона за несъстоятелност на физическите лица в тримесечен срок от влизането в сила на този закон.\n\n§ 16.\n\n В Закона за съдебната власт (обн., ДВ, бр. 64 от 2007 г.; изм., бр. 69 и 109 от 2008 г., бр. 25, 33, 42, 102 и 103 от 2009 г., бр. 59 от 2010 г., бр. 1, 23, 32, 45, 81 и 82 от 2011 г.; Решение № 10 на Конституционния съд от 2011 г. – бр. 93 от 2011 г.; изм., бр. 20, 50 и 81 от 2012 г., бр. 15, 17, 30, 52, 66, 70 и 71 от 2013 г., бр. 19, 21, 53, 98 и 107 от 2014 г., бр. 14 от 2015 г., бр. 28, 39, 50, 62 и 76 от 2016 г., бр. 13 от 2017 г.; Решение № 1 на Конституционния съд от 2017 г. – бр. 14 от 2017 г.; изм. и доп., бр. 63, 65, 85, 90 и 103 от 2017 г., бр. 7, 15, 49 и 77 от 2018 г., бр. 17 от 2019 г.; Решение № 2 на Конституционния съд от 2019 г. – бр. 19 от 2019 г.; изм., бр. 29, 64 и 83 от 2019 г., бр. 11, 86, 103, 109 и 110 от 2020 г., бр. 16 от 2021 г.; Решение № 7 на Конституционния съд от 2021 г. – бр. 41 от 2021 г.; Решение № 6 на Конституционния съд от 2021 г. – бр. 43 от 2021 г.; изм., бр. 80 от 2021 г., бр. 15, 24 и 32 от 2022 г.; Решение № 7 на Конституционния съд от 2021 г. – бр. 56 от 2022 г.; изм., бр. 62 от 2022 г., бр. 11, 48, 66, 69, 84, 86 и 108 от 2023 г., бр. 18 и 67 от 2024 г. и бр. 6, 63 и 65 от 2025 г.) в чл. 377а след думите „Министерството на правосъдието“ се добавя „и Агенцията по вписванията“.\n\n§ 17.\n\n В Закона за арбитража (обн., ДВ, бр. 60 от 1988 г.; изм., бр. 93 от 1993 г., бр. 59 от 1998 г., бр. 38 от 2001 г., бр. 46 от 2002 г.; Решение № 9 на Конституционния съд от 2002 г. – бр. 102 от 2002 г.; изм., бр. 59 от 2007 г., бр. 8 от 2017 г. и бр. 63 от 2025 г.) в чл. 6а, ал. 8, изречение второ думите „по ал. 6“ се заменят с „по ал. 6, т. 4 – 6“.\n\nЗаконът е приет от 51-вото Народно събрание на 8 октомври 2025 г. и е подпечатан с официалния печат на Народното събрание.\n\nПредседател на Народното събрание:\n Наталия Киселова\n\n5766",
  "textLength": 15779,
  "scrapedAt": "2026-01-11T02:55:57.376Z",
  "isComplete": true,
  "error": null,
  "retryCount": 0
}