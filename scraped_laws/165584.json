{
  "title": "25/09/2024 Закон за изменение и допълнение на Закона за гражданската регистрация",
  "date": "",
  "link": "https://www.parliament.bg/bg/laws/ID/165584",
  "lawId": "165584",
  "actualTitle": "Закони",
  "metadata": [],
  "fullText": "ЗАКОН\n\nза изменение и допълнение на Закона за гражданската регистрация\n\n(обн., ДВ, бр. 67 от 1999 г.; изм., бр. 28 и 37 от 2001 г., бр. 54 от 2002 г., бр. 63 от 2003 г., бр. 70 и 96 от 2004 г., бр. 30 от 2006 г., бр. 48 и 59 от 2007 г., бр. 105 от 2008 г., бр. 6, 19, 47, 74 и 82 от 2009 г., бр. 33 от 2010 г., бр. 9 и 39 от 2011 г., бр. 42 от 2012 г., бр. 66 и 68 от 2013 г., бр. 53 и 98 от 2014 г., бр. 55 от 2015 г., бр. 39 и 50 от 2016 г., бр. 85 и 91 от 2017 г., бр. 47 от 2018 г., бр. 17, 24 и 101 от 2019 г., бр. 105 от 2020 г. и бр. 80 от 2023 г.)\n\n§ 1. \n\nВ чл. 76, ал. 2, изречение първо думата „молба“ се заменя със „заявление“, а в изречение второ думата „молбата“ се заменя със „заявлението“.\n\n§ 2. \n\nВ чл. 92 се правят следните изменения и допълнения:\n\n1. В ал. 9 се създава ново изречение второ: „При невъзможност лицата по ал. 8 да се регистрират на друг адрес комисията предлага да се регистрират на служебен адрес.“, а изречение второ става изречение трето.\n\n2. Алинея 11 се изменя така:\n\n„(11) Алинея 10 не се прилага при:\n\n1. първа адресна регистрация по чл. 90, ал. 2;\n\n2. заявяване на адресна регистрация от собственик на имота;\n\n3. регистриране на служебен адрес.“\n\n3. В ал. 12 думите „регистрация, промяна на адрес и заличаване на адресна регистрация“ се заменят с „регистрация и промяна на адрес“.\n\n4. В ал. 14 думите „заличаване на адресна регистрация“ се заменят с „регистриране на служебен адрес“.\n\n5. Създават се ал. 15 и 16:\n\n„(15) Регистрация на служебен адрес се извършва в общината по последна адресна регистрация на лицето, ако има такава.\n\n(16) Органите по ал. 1 не носят отговорност за получената кореспонденция на служебен адрес.“\n\n§ 3. \n\nВ чл. 93 се правят следните изменения и допълнения:\n\n1. Създават се нови ал. 5 и 6:\n\n„(5) Българските граждани с настоящ адрес в чужбина, които са вписани в регистъра на населението, но не могат да посочат постоянен адрес в Република България, както и да представят документите по чл. 92, ал. 2 и 3, могат да заявят служебен адрес в общината по последна адресна регистрация в страната.\n\n(6) Чужденци, получили статут на бежанец, хуманитарен статут или на които е предоставено убежище в Република България, при вписване за първи път в регистъра на населението, ако не могат да посочат адрес в Република България, както и да представят документите по чл. 92, ал. 2 и 3, след подадено от тях заявление за постоянен адрес и адресна карта за настоящ адрес се регистрират на служебен адрес в общината, където пребивават.“\n\n2. Досегашните ал. 5, 6 и 7 стават съответно ал. 7, 8 и 9.”\n\n§ 4. \n\nВ глава четвърта, раздел I се създава чл. 97а:\n\n„Чл. 97а. При закриване на адрес от Националния класификатор на настоящите и постоянните адреси в Република България от кмета на общината регистрираните на адреса лица са длъжни да заявят нов постоянен и/или настоящ адрес в едномесечен срок от връчването на заповедта за закриване на адреса. В случай че лицата не заявят нов адрес, след изтичане на срока по изречение първо органите по чл. 92, ал. 1 ги регистрират на служебен адрес.“\n\n§ 5. \n\nВ чл. 99а се правят следните изменения и допълнения:\n\n1. Досегашният текст става ал. 1.\n\n2. Създава се ал. 2:\n\n„(2) Алинея 1 не се прилага, когато промяната на адресната регистрация по постоянен и/или настоящ адрес се заявява от собственик на имота.“\n\n§ 6. \n\nВ чл. 99б се правят следните изменения и допълнения:\n\n1. В ал. 1, изречение първо думите „или по искане на собственик на имот, подадени до орган по чл. 92, ал. 1 или до областния управител за нарушение на чл. 92, чл. 99, ал. 1 и 4 или чл. 99а, както и по собствена инициатива кметът на общината или на района“ се заменят със „за нарушение по чл. 92, чл. 99, ал. 1 и 4 или чл. 99а, подаден до орган по чл. 92, ал. 1 или до областния управител, както и по своя инициатива, кметът на общината, кметът на района или областният управител“, а изречение трето се изменя така: „В случаите на подаден писмен сигнал заповедта за определяне на комисията се издава в срок от 7 работни дни от получаването му и се обявява на таблото за обявления и на интернет страницата на общината.“\n\n2. В ал. 2, изречение първо думата „7-дневен“ се заменя с „ 14-дневен“. \n\n3. Алинея 3 се изменя така:\n\n„(3) В тридневен срок от извършване на проверката и въз основа на протокола по ал. 2 кметът на общината издава заповед за регистриране на служебен адрес на лицата, за които е установено, че адресната им регистрация е извършена в нарушение на изискванията на чл. 92 или 99а. Кметът на общината или определено от него длъжностно лице уведомява заинтересованите лица за извършените регистрации на служебен адрес.“\n\n4. В ал. 4 изречение второ се изменя така: „Лицата, които не са включени в списъците по изречение първо, се регистрират на служебен адрес, в случай че не са заявили друг.”\n\n5. Създават се нова ал. 5 и ал. 6 и 7:\n\n„(5) Собственикът на недвижим имот има право да изиска от органа по чл. 92, ал. 1 заличаване на регистрацията на лице, регистрирано на адреса на неговия имот, което не му е съпруг или роднина по права линия, по съребрена линия до четвърта степен включително или по сватовство до втора степен включително.\n\n(6) Въз основа на искането по ал. 5 длъжностни лица от общинската администрация, определени от органа по чл. 92, ал. 1, извършват в тридневен срок служебна проверка в регистъра на населението за родствената връзка между собственика и лицата, адресно регистрирани на имота, както и проверка чрез отделите „Местни данъци и такси“ относно собствеността на имота. За резултата от проверката се съставя протокол.\n\n(7) Въз основа на протокола по ал. 6 кметът на общината в тридневен срок издава заповед за регистриране на служебен адрес на лице, което не е съпруг или роднина по права линия, по съребрена линия до четвърта степен включително или по сватовство до втора степен включително на лицето по ал. 5. Кметът на общината или определено от него длъжностно лице уведомява по реда на Административнопроцесуалния кодекс заинтересованото лице за извършените регистрации на служебен адрес.“\n\n6. Досегашната ал. 5 става ал. 8 и се изменя така:\n\n„(8) Лице, регистрирано по постоянен адрес на служебен адрес, е длъжно в едномесечен срок от уведомяването му да подмени личните си документи.“\n\n§ 7. \n\nВ чл. 116 се правят следните изменения:\n\n1. В ал. 1 числото „100“ се заменя с „500“, а числото „500“ се заменя с „1000“.\n\n2. В ал. 2 числото „50“ се заменя с „200“, а числото „300“ се заменя с „500“.\n\n§ 8. \n\nВ чл. 116а числото „500“ се заменя с „1000“, а числото „3000“ се заменя с „5000“.\n\n§ 9. \n\nВ параграф 1 от допълнителната разпоредба се правят следните изменения и допълнения:\n\n1. Точка 3 се отменя.\n\n2. Създава се т. 4:\n\n„4. „Служебен адрес“ е адрес на недвижим имот – общинска собственост, определен от органа по чл. 89, ал. 5 за извършване на служебна адресна регистрация по постоянен и настоящ адрес.“\n\n§ 10.\n\n В § 1б, ал. 5 от преходните и заключителните разпоредби думата „Молбите“ се заменя със „Заявленията“.\n\nПреходни и заключителни разпоредби\n\n§ 11.\n\n В Изборния кодекс (обн., ДВ, бр. 19 от 2014 г.; изм., бр. 35, 53 и 98 от 2014 г., бр. 79 от 2015 г., бр. 39, 57, 85 и 97 от 2016 г.; Решение № 3 на Конституционния съд от 2017 г. – бр. 20 от 2017 г.; изм., бр. 85 от 2017 г., бр. 94 и 102 от 2018 г., бр. 17, 21, 29, 34, 60 и 61 от 2019 г., бр. 88 и 107 от 2020 г., бр. 36 от 2021 г.; Решение № 5 на Конституционния съд от 2021 г. – бр. 37 от 2021 г.; Решение № 9 на Конституционния съд от 2021 г. – бр. 58 от 2021 г.; изм., бр. 15 и 104 от 2022 г.; Решение № 9 на Конституционния съд от 2023 г. – бр. 104 от 2023 г.) в чл. 9, ал. 1 думите „чл. 93, ал. 4“ се заменят с „чл. 93, ал. 4, чл. 97а и чл. 99б, ал. 3 и 4“.\n\n§ 12.\n\n Лица, които към момента на влизането в сила на този закон нямат валиден български документ за самоличност поради липса на постоянен адрес, могат да заявят промяна на постоянния си адрес, като се идентифицират с български документ за самоличност с изтекъл срок на валидност или по реда на Закона за Министерството на вътрешните работи.\n\n§ 13.\n\n В едномесечен срок от влизането в сила на този закон органите по чл. 92, ал. 1 определят служебен адрес на територията на общината за извършване на адресна регистрация.\n\n§ 14.\n\n В двумесечен срок от влизането в сила на този закон главна дирекция „Гражданска регистрация и административно обслужване“ в Министерството на регионалното развитие и благоустройството изпраща на органите по чл. 92, ал. 1 списък на живите граждани със заличен постоянен адрес или чийто постоянен адрес е закрит от Националния класификатор на настоящите и постоянните адреси. Органите по чл. 92, ал. 1 извършват регистрация на лицата по изречение първо на служебен адрес в срок до 6 месеца след получаването на списъка. Лицата се включват в списъка на общината по заличения постоянен адрес.\n\n§ 15.\n\n Законът влиза в сила от деня на обнародването му в „Държавен вестник“, с изключение на:\n\n1. параграф 3, който влиза в сила два месеца след обнародването на закона в „Държавен вестник“;\n\n2. параграф 4, който влиза в сила 6 месеца след обнародването на закона в „Държавен вестник“.\n\nЗаконът е приет от 50-ото Народно събрание на 25 септември 2024 г. и е подпечатан с официалния печат на Народното събрание.\n\nПредседател на Народното събрание: \nРая Назарян\n\n6285",
  "textLength": 9228,
  "scrapedAt": "2026-01-11T03:08:30.250Z",
  "isComplete": true,
  "error": null,
  "retryCount": 0
}