{
  "title": "07/11/2012 Закон за изменение и допълнение на Закона за потребителския кредит",
  "date": "",
  "link": "https://www.parliament.bg/bg/laws/ID/14063",
  "lawId": "14063",
  "actualTitle": "Закони",
  "metadata": [],
  "fullText": "ЗАКОН\n\nза изменение и допълнение на Закона за потребителския кредит \n\n(обн., ДВ, бр. 18 от 2010 г.; изм., бр. 58 от 2010 г.)\n\n§ 1.\n\n В § 2 от допълнителните разпоредби накрая се добавя „и на Директива 2011/90/ЕС на Комисията от 14 ноември 2011 г. за изменение на част II на Приложение I към Директива 2008/48/ЕО на Европейския парламент и на Съвета, в която са предвидени допълнителни допускания за изчисляването на годишния процент на разходите (ОВ, L 296/35 от 15 ноември 2011 г.)“.\n\n§ 2.\n\n В приложение № 1 към чл. 19, ал. 2 т. 3 се изменя така:\n\n„3. Изчисляването на ГПР по кредита се извършва при отчитане на следните допълнителни допускания:\n\nа) договорът за потребителски кредит ще е валиден за срока, за който е бил сключен, и кредиторът и потребителят ще изпълняват своите задължения в съответствие с условията и сроковете по договора;\n\nб) при договор за потребителски кредит, който съдържа клаузи, позволяващи изменение на лихвения процент и на стойността или размера на разходите, включени в ГПР по кредита, които не могат да получат конкретно стойностно изражение към момента на неговото изчисляване, ГПР по кредита се изчислява, като се приеме, че лихвата и другите разходи са неизменни спрямо техния първоначален размер и ще се прилагат до изтичането на срока на договора;\n\nв) ако договорът за кредит предоставя на потребителя различни възможности по отношение на неговото усвояване, допуска се, че общият размер на кредита е усвоен незабавно и изцяло;\n\nг) ако договорът за кредит предоставя на потребителя различни възможности по отношение на неговото усвояване, но предвижда ограничения по отношение на сумата по кредита и срока при различните начини на усвояване, кредитът се смята за усвоен на най-ранната дата, предвидена в договора, и съобразно предвидените ограничения за усвояването му;\n\nд) ако договорът за кредит предлага на потребителя различни начини на усвояване с прилагане на различни лихвени проценти или на различни разходи, приема се, че общият размер на кредита е усвоен при най-високите стойности за лихвен процент и разходи, обичайно приложими при усвояване на средства по този вид договори за кредит;\n\nе) при договор за кредит под формата на овърдрафт се приема, че общият размер на кредита е усвоен изцяло и за целия срок на договора; ако срокът на договора за кредит под формата на овърдрафт не е известен, при изчисляването на ГПР се приема, че срокът на договора е три месеца;\n\nж) при договор за кредит с неопределен срок, различен от договора за кредит под формата на овърдрафт, посочен в буква „е“, се приема, че кредитът се предоставя за срок една година, считано от датата на първоначалното му усвояване, и че окончателното плащане, направено от потребителя, погасява остатъка от главницата, лихвата и други разходи, ако има такива; главницата се погасява от потребителя на равни месечни вноски и погасяването започва един месец след датата на първоначалното му усвояване; в случаите, когато главницата трябва да бъде погасена изцяло с еднократно плащане в рамките на всеки погасителен период, се приема, че следващите усвоявания и погасявания на пълния размер на главницата, направени от потребителя, настъпват в рамките на период една година; лихвата и другите разходи се начисляват в съответствие с тези усвоявания и погасявания на главницата и съгласно клаузите, предвидени в договора за кредит.\n\nДоговор за кредит с неопределен срок по тази буква е договорът за кредит без определен срок, в т.ч. договорът за кредит, който трябва да бъде погасен изцяло в рамките на или след определен период от време и който, след като веднъж е бил погасен, може да бъде усвояван отново;\n\nз) при договор за кредит, различен от договора за кредит под формата на овърдрафт, посочен в буква „е“, и от договора за кредит с неопределен срок, посочен в буква „ж“, се приема, че: \n\n– ако датата или размерът на вноска за погасяване на главницата, която потребителят следва да плати, не може да бъдат установени, се смята, че погасяването е извършено на най-ранната дата и в размер на най-ниската сума, предвидени в договора за кредит;\n\n– ако датата, на която е сключен договорът за кредит, не е известна, за дата на първоначално усвояване на кредита се приема датата, от която остава най-кратък период от време между датата на първоначалното усвояване на кредита и датата, на която потребителят трябва да направи първата вноска;\n\nи) когато датата или размерът на вноската, която потребителят следва да плати, не може да бъдат установени въз основа на сключения договор за кредит или на допусканията, посочени в букви „е“, „ж“ или „з“, се приема, че плащането е извършено съобразно датите и условията, изисквани от кредитора, а когато те не са известни, се приема, че:\n\n– лихвите се плащат едновременно с погасяването на главницата;\n\n– разходи, различни от лихвите, изразени като еднократна сума, се плащат на датата, на която е сключен договорът за кредит; \n\n– разходи, различни от лихвите, изразени като няколко плащания, се плащат на равни периоди от време, считано от датата на първото погасяване на главницата, и ако размерът на тези плащания не е известен, се приема, че те са с еднакъв размер;\n\n– окончателното плащане погасява остатъка от главницата, лихвата и другите разходи, ако има такива;\n\nк) ако договорът за потребителски кредит не предвижда общ размер на кредита, се приема, че той е 3000 лв.;\n\nл) ако за ограничен период от време или за ограничена сума се предлагат различни лихвени проценти и различни разходи, се приема, че лихвеният процент и разходите, приложими за целия срок на договора за кредит, са тези с най-високите стойности;\n\nм) при договор за потребителски кредит, за който е договорен фиксиран лихвен процент за началния период на договора, в края на който се определя нов лихвен процент, който впоследствие периодично се коригира в съответствие с определен договорен индекс, при изчисляването на ГПР се приема, че считано от края на периода, който е с фиксиран лихвен процент, лихвеният процент е същият като в момента на изчисляване на ГПР в зависимост от стойността на договорения в този момент индекс.“\n\n§ 3. \n\nВ приложение № 3 към чл. 8, ал. 2 в част III „Разходи по овърдрафта“, т. 4 колона втора се изменя така:\n\n„Вие трябва да платите (...(приложим лихвен процент и начините за неговата промяна и когато е приложимо, лихви за просрочие) за просрочени плащания).“ \n\nПреходни и заключителни разпоредби\n\n§ 4.\n\n Разпоредбите на този закон за изчисляване на ГПР по кредита при отчитане на допълнителните допускания съгласно § 2 не се прилагат за договори за потребителски кредит, сключени преди влизането му в сила.\n\n§ 5. \n\nЗаконът влиза в сила от 1 януари 2013 г.\n\nЗаконът е приет от 41-ото Народно събрание на 7 ноември 2012 г. и е подпечатан с официалния печат на Народното събрание.\n\n Председател на Народното събрание: \nЦецка Цачева\n\n10392",
  "textLength": 6804,
  "scrapedAt": "2026-01-11T03:44:47.537Z",
  "isComplete": true,
  "error": null,
  "retryCount": 0
}