{
  "title": "11/04/2012 Закон за допълнение на Закона за морските пространства, вътрешните водни пътища и пристанищата на Република България",
  "date": "",
  "link": "https://www.parliament.bg/bg/laws/ID/13853",
  "lawId": "13853",
  "actualTitle": "Закони",
  "metadata": [],
  "fullText": "ЗАКОН\n\nза допълнение на Закона за морските пространства, вътрешните водни пътища и пристанищата на Република България \n\n(обн., ДВ, бр. 12 от 2000 г.; изм., бр. 111 от 2001 г., бр. 24 и 70 от 2004 г., бр. 11 от 2005 г., Решение № 5 на Конституционния съд от 2005 г. – бр. 45 от 2005 г.; изм., бр. 87, 88, 94, 102 и 104 от 2005 г., бр. 30, 36, 43, 65, 99 и 108 от 2006 г., бр. 41, 54 и 109 от 2007 г., бр. 67, 71, 98 и 108 от 2008 г., бр. 47 и 81 от 2009 г., бр. 61 и 88 от 2010 г. и бр. 23 от 2011 г.)\n\n§ 1. \n\nВ глава четвърта, раздел IV се създават чл. 112е и 112ж:\n\n„Чл. 112е. (1) По предложение на министъра на транспорта, информационните технологии и съобщенията, с решение на Министерския съвет върху морското дъно и дъното на българския участък и крайбрежната заливаема ивица на р. Дунав може да се учреди право на строеж в полза на община за изграждане или разширение на рибарско пристанище по чл. 107 или на специализиран обект за обслужване на риболовни дейности по чл. 111а, както и свързаните с тях брегозащитни съоръжения за предпазване от вредното въздействие на водите.\n\n(2) Правото на строеж по ал. 1 се учредява, когато това е необходимо за изграждане или разширение на национален обект по смисъла на Закона за държавната собственост или за трайно задоволяване на обществени потребности.\n\n(3) Правото на строеж по ал. 1 се учредява безвъзмездно.\n\n(4) Подробният устройствен план по Закона за устройство на територията се одобрява от министъра на регионалното развитие и благоустройството, който издава и разрешение за строеж за изграждането или разширението на обектите по ал. 1.\n\n(5) Към проекта на подробен устройствен план по ал. 4 се изработва и прилага специализирана схема, с която се определят:\n\n1. пристанищната акватория;\n\n2. разположението на пристанищните съоръжения, включително плаващите съоръжения;\n\n3. разположението на средствата за навигационно осигуряване.\n\nЧл. 112ж. (1) Обектите по чл. 112е, ал. 1 са публична общинска собственост, която не може да бъде променяна в частна.\n\n(2) Предназначението на обектите по чл. 112е, ал. 1 не може да се променя.“\n\nЗаключителни разпоредби\n\n§ 2. \n\nВ Закона за устройство на територията (обн., ДВ, бр. 1 от 2001 г.; изм., бр. 41 и 111 от 2001 г., бр. 43 от 2002 г., бр. 20, 65 и 107 от 2003 г., бр. 36 и 65 от 2004 г., бр. 28, 76, 77, 88, 94, 95, 103 и 105 от 2005 г., бр. 29, 30, 34, 37, 65, 76, 79, 80, 82, 106 и 108 от 2006 г., бр. 41, 53 и 61 от 2007 г., бр. 33, 43, 54, 69, 98 и 102 от 2008 г., бр. 6, 17, 19, 80, 92 и 93 от 2009 г., бр. 15, 41, 50, 54 и 87 от 2010 г., бр. 19, 35, 54 и 80 от 2011 г. и бр. 29 от 2012 г.) се създава чл. 189а:\n\n„Чл. 189а. (1) С подробни устройствени планове може да се предвижда застрояване върху морското дъно и дъното на българския участък и крайбрежната заливаема ивица на р. Дунав в полза на община за изграждане или разширение на рибарско пристанище или на специализиран обект за обслужване на риболовни дейности по смисъла на Закона за морските пространства, вътрешните водни пътища и пристанищата на Република България, както и свързаните с тях брегозащитни съоръжения за предпазване от вредното въздействие на водите.\n\n(2) Строителството на обектите по ал. 1 се извършва от държавата или общината след учредяване право на строеж по реда на Закона за държавната собственост.“\n\n§ 3. \n\nЗаконът влиза в сила в деня на обнародването му в „Държавен вестник“.\n\nЗаконът е приет от 41-ото Народно съб­рание на 11 април 2012 г. и е подпечатан с официалния печат на Народното събрание.\n\nЗа председател на Народното събрание:\n Анастас Анастасов\n\n4050",
  "textLength": 3554,
  "scrapedAt": "2026-01-11T03:39:02.066Z",
  "isComplete": true,
  "error": null,
  "retryCount": 0
}