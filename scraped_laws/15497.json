{
  "title": "16/12/2015 Закон за изменение и допълнение на Конституцията на Република България",
  "date": "",
  "link": "https://www.parliament.bg/bg/laws/ID/15497",
  "lawId": "15497",
  "actualTitle": "Закони",
  "metadata": [],
  "fullText": "ЗАКОН \n\nза изменение и допълнение на Конституцията на Република България \n\n(обн., ДВ, бр. 56 от 1991 г.; изм., бр. 85 от 2003 г., бр. 18 от 2005 г., бр. 27 от 2006 г.; Решение № 7 на Конституционния съд от 2006 г. – бр. 78 от 2006 г.; изм., бр. 12 от 2007 г.)\n\n§ 1. \n\nВ чл. 84, т. 16 се създава изречение второ: „Народното събрание може да изслушва и приема и други доклади на главния прокурор за дейността на прокуратурата по прилагането на закона, противодействието на престъпността и реализирането на наказателната политика.“ \n\n§ 2. \n\nВ чл. 129 се правят следните допълнения:\n\n1. В ал. 1 след думите „длъжност от“ се добавя „съдийската, съответно прокурорската колегия на“.\n\n2. В ал. 2, изречение първо след думите „по предложение на“ се добавя „пленума на“. \n\n3. В ал. 3 в текста преди т. 1 след думите „с решение на“ се добавя „съдийската, съответно прокурорската колегия на“.\n\n§ 3. \n\nВ чл. 130 се правят следните изменения и допълнения:\n\n1. В ал. 3 след думите „Народното събрание“ се добавя „с мнозинство две трети от народните представители“ и се създава изречение второ: „Членовете на Висшия съдебен съвет се избират при условията на чл. 130а, ал. 3 и 4 и по ред, определен със закон.“\n\n2. Алинеи 5, 6 и 7 се отменят.\n\n§ 4. \n\nСъздават се нов чл. 130а и чл. 130б:\n\n„Чл. 130а. (1) Висшият съдебен съвет осъществява правомощията си чрез пленум, съдийска и прокурорска колегия.\n\n(2) Пленумът се състои от всички членове на Висшия съдебен съвет. Пленумът на Висшия съдебен съвет:\n\n1. приема проекта на бюджета на съдебната власт;\n\n2. приема решение за прекратяване на мандата на изборен член на Висшия съдебен съвет при условията на чл. 130, ал. 8; \n\n3. организира квалификацията на съдиите, прокурорите и следователите;\n\n4. решава общи за съдебната власт организационни въпроси;\n\n5. изслушва и приема годишните доклади по чл. 84, т. 16;\n\n6. управлява недвижимите имоти на съдебната власт;\n\n7. прави предложение до президента на републиката за назначаване и освобождаване на председателя на Върховния касационен съд, председателя на Върховния административен съд и главния прокурор;\n\n8. осъществява и други правомощия, определени със закон.\n\n(3) Съдийската колегия на Висшия съдебен съвет се състои от 14 членове и включва председателите на Върховния касационен съд и на Върховния административен съд, шестима членове, избрани пряко от съдиите, и шестима членове, избрани от Народното събрание.\n\n(4) Прокурорската колегия на Висшия съдебен съвет се състои от 11 членове и включва главния прокурор, четирима членове, избрани пряко от прокурорите, един член, избран пряко от следователите, и петима членове, избрани от Народното събрание.\n\n(5) Колегиите в съответствие със своята професионална насоченост:\n\n1. назначават, повишават, преместват и освобождават от длъжност съдиите, прокурорите и следователите;\n\n2. правят периодични атестации на съдиите, прокурорите, следователите и административните ръководители в органите на съдебната власт и решават въпроси за придобиване и възстановяване на несменяемост;\n\n3. налагат дисциплинарните наказания понижаване и освобождаване от длъжност на съдиите, прокурорите, следователите и административните ръководители в органите на съдебната власт;\n\n4. назначават и освобождават административните ръководители в органите на съдебната власт;\n\n5. решават въпроси за организацията на дейността на съответната система от органи на съдебната власт;\n\n6. осъществяват и други правомощия, определени със закон.\n\nЧл. 130б. (1) Заседанията на пленума на Висшия съдебен съвет се председателстват от министъра на правосъдието. Той не участва в гласуването. \n\n(2) Съдийската колегия на Висшия съдебен съвет се председателства от председателя на Върховния касационен съд. Прокурорската колегия на Висшия съдебен съвет се председателства от главния прокурор. Министърът на правосъдието може да присъства на заседанията, като не участва в гласуването.\n\n(3) Главният инспектор може да присъства на заседанията на пленума на Висшия съдебен съвет и на заседанията на съдийската и прокурорската колегия на Висшия съдебен съвет, като не участва в гласуването.“\n\n§ 5. \n\nДосегашният чл. 130а става чл. 130в и в него се правят следните изменения:\n\n1. В т. 1 думите „за обсъждане“ се заличават.\n\n2. Точка 2 се отменя.\n\n§ 6. \n\nЧлен 131 се отменя. \n\n§ 7. \n\nВ чл. 132а, ал. 6 се създава ново изречение второ: „Инспекторатът извършва проверки за почтеност и конфликт на интереси на съдии, прокурори и следователи, на имуществените им декларации, както и за установяване на действия, които накърняват престижа на съдебната власт, и такива, свързани с нарушаване на независимостта на съдиите, прокурорите и следователите.“, а досегашното изречение второ става изречение трето.\n\n§ 8. \n\nВ чл. 150 се създава ал. 4:\n\n„(4) Висшият адвокатски съвет може да сезира Конституционния съд с искане за установяване на противоконституционност на закон, с който се нарушават права и свободи на гражданите.“\n\nПреходни и заключителни разпоредби\n\n§ 9. \n\nНародното събрание в срок до три месеца от влизането в сила на този закон приема законите, които се отнасят до прилагането на чл. 130а и 130б. \n\n§ 10. \n\nИзборните членове на Висшия съдебен съвет към датата на влизането в сила на този закон довършват мандата си.\n\n§ 11.\n\n (1) В едномесечен срок от влизането в сила на законите, които се отнасят до прилагането на чл. 130а и 130б, Висшият съдебен съвет разпределя членовете на съвета, избрани от Народното събрание, в съдийската и прокурорската колегия на Висшия съдебен съвет.\n\n(2) В случай че в срока по ал. 1 Висшият съдебен съвет не разпредели членовете, избрани от Народното събрание, в съдийската и прокурорската колегия, Народното събрание ги разпределя с решение.\n\nЗаконът е приет от 43-то Народно събрание на 16 декември 2015 г. и е подпечатан с официалния печат на Народното събрание.\n\nПредседател на Народното събрание:  \nЦецка Цачева\n\nПодпечатан с държавния печат.\n\nМинистър на правосъдието: \nХристо Иванов\n\n8236",
  "textLength": 5922,
  "scrapedAt": "2026-01-11T03:33:20.171Z",
  "isComplete": true,
  "error": null,
  "retryCount": 0
}