{
  "title": "11/04/2012 Закон за изменение и допълнение на Закона за социално подпомагане",
  "date": "",
  "link": "https://www.parliament.bg/bg/laws/ID/13839",
  "lawId": "13839",
  "actualTitle": "Закони",
  "metadata": [],
  "fullText": "ЗАКОН\n\nза изменение и допълнение на Закона за социално подпомагане \n\n(обн., ДВ, бр. 56 от 1998 г.; изм., бр. 45 и 120 от 2002 г., бр. 18, 30 и 105 от 2006 г., бр. 52 и 59 от 2007 г., бр. 58 от 2008 г., бр. 14, 41 и 74 от 2009 г., бр. 15 от 2010 г., бр. 9 и 51 от 2011 г.)\n\n§ 1. \n\nВ чл. 1 се правят следните изменения:\n\n1. Алинея 1 се изменя така:\n\n„(1) Този закон урежда обществените отношения, свързани с гарантирането на правото на гражданите в Република България на социално подпомагане чрез социални помощи и социални услуги.“\n\n2. В ал. 2 т. 3 се изменя така:\n\n„3. подкрепа за социално включване на лицата, които получават социални помощи, и на лицата, които ползват социални услуги;“.\n\n3. Алинея 3 се изменя така:\n\n„(3) Социалното подпомагане се предоставя по начин, който запазва човешкото достойнство на гражданите, и се основава на социална работа, като се прилага индивидуален подход и комплексна оценка на потребностите на лицата и семействата.“ \n\n4. Алинеи 4 и 5 се отменят.\n\n§ 2. \n\nВ чл. 2 се правят следните изменения и допълнения:\n\n1. Алинеи 2 – 5 се изменят така:\n\n„(2) Социалното подпомагане се осъществява чрез:\n\n1. предоставяне на помощи в пари и/или в натура за задоволяване на основни жизнени потребности на гражданите, когато това е невъзможно чрез труда им и притежаваното от тях имущество;\n\n2. предоставяне на социални услуги.\n\n(3) Право на социални помощи имат българските граждани, семейства и съжителстващи лица, които поради здравни, възрастови, социални и други независещи от тях причини не могат сами чрез труда си или доходите, реализирани от притежавано имущество, или с помощта на задължените по чл. 140 от Семейния кодекс да ги издържат лица да осигуряват задоволяване на основните си жизнени потребности.\n\n(4) Получаването на месечни социални помощи се обвързва с полагането на общественополезен труд, освен в случаите на майчинство или когато възрастта и/или здравословното състояние на лицето не позволяват това.\n\n(5) Право на социални услуги имат българските граждани, семейства и съжителстващи лица, за които след оценка на потребностите се констатира, че се нуждаят от подкрепа с цел социално включване и гарантиране на независим живот.“\n\n2. Създава се нова ал. 6:\n\n„(6) От правата по ал. 3 и 5 се ползват и чужденците с разрешение за дългосрочно или постоянно пребиваване в Република България, чужденците, на които е предоставено убежище, статут на бежанец или хуманитарен статут, и чужденците, ползващи се от временна закрила, и лицата, за които това е предвидено в международен договор, по който Република България е страна.“\n\n§ 3. \n\nЧлен 3 се изменя така:\n\n„Чл. 3. При предоставяне на социални помощи и социални услуги не се допуска пряка или непряка дискриминация на лицата, основана на пол, раса, народност, етническа принадлежност, човешки геном, гражданство, произход, религия или вяра, образование, убеждения, политическа принадлежност, лично или обществено положение, увреждане, възраст, сексуална ориентация, семейно положение, имуществено състояние или на всякакви други признаци, установени в закон или в международен договор, по който Република България е страна.“\n\n§ 4. \n\nВ чл. 6 се правят следните изменения и допълнения:\n\n1. Алинея 1 се изменя така:\n\n„(1) Агенцията за социално подпомагане: \n\n1. изпълнява държавната политика за социално подпомагане;\n\n2. осъществява дейност по предоставяне на социални помощи и социални услуги;\n\n3. разработва единна система за оценка и контрол на дейностите на дирекциите „Социално подпомагане“ и осъществява специализиран контрол върху тях чрез инспектората на Агенцията за социално подпомагане; \n\n4. координира и контролира дейностите по планиране и развитие на социалните услуги;\n\n5. разработва критерии и стандарти за качество на социалните услуги, които се утвърждават с наредба на Министерския съвет по предложение на министъра на труда и социалната политика;\n\n6. разрешава откриване, закриване, промяна на вида и капацитета на социални услуги, когато са делегирани от държавата дейности;\n\n7. регистрира лицата по чл. 18, ал. 1, извършващи социални услуги, при условия и по ред, определени с правилника за прилагане на закона;\n\n8. изготвя обобщени годишни отчети и анализи за дейността в областта на социалните помощи и социалните услуги, които представя на министъра на труда и социалната политика;\n\n9. участва при изготвянето на проекти на нормативни актове в областта на социалните помощи и социалните услуги;\n\n10. поддържа регистри на децата, които могат да бъдат осиновени при условията на пълно осиновяване, на осиновяващи при условията на пълно осиновяване и на утвърдените приемни семейства чрез регионалните дирекции за социално подпомагане;\n\n11. извършва и други дейности, определени със закон или с акт на Министерския съвет.“\n\n2. Създава се ал. 3:\n\n„(3) Министърът на труда и социалната политика утвърждава наредба за кариерно развитие на социалните работници в Агенцията за социално подпомагане.“\n\n§ 5. \n\nСъздава се чл. 6а:\n\n„Чл. 6а. (1) При изпълнение на служебните си задължения служителите на Агенцията за социално подпомагане и нейните териториални поделения имат право на парични средства за представително облекло за всяка календарна година. \n\n(2) Паричните средства по ал. 1 за държавните служители на Агенцията за социално подпомагане и нейните териториални поделения се предоставят при условия, ред и в размер, определени в Наредбата за служебното положение на държавните служители (обн., ДВ, бр. 23 от 2000 г.; попр., бр. 47 от 2000 г.; изм., бр. 53, 62 и 89 от 2000 г.; попр., бр. 90 от 2000 г.; изм., бр. 28 и 35 от 2001 г., Решение № 3901 от 2001 г. на Върховния административен съд – бр. 54 от 2001 г.; изм., бр. 108 от 2001 г., бр. 15, 67 и 115 от 2002 г., бр. 17, 59 и 109 от 2003 г., бр. 18 от 2004 г., бр. 50 и 83 от 2005 г., бр. 2, 46 и 68 от 2006 г., бр. 46, 64, 92 и 101 от 2008 г., бр. 21, 95 и 106 от 2011 г. и бр. 21 от 2012 г.). \n\n(3) Паричните средства по ал. 1 за служителите на Агенцията за социално подпомагане и нейните териториални поделения, които са назначени по трудов договор по Кодекса на труда, се предоставят при условия, ред и в размер, определени в наредба на министъра на труда и социалната политика, съгласувано с министъра на финансите.“\n\n§ 6. \n\nВ чл. 14а, ал. 1 думата „писмен“ се заличава.\n\nПреходни и заключителни разпоредби\n\n§ 7. \n\nВ Закона за закрила на детето (обн., ДВ, бр. 48 от 2000 г.; изм., бр. 75 и 120 от 2002 г., бр. 36 и 63 от 2003 г., бр. 70 и 115 от 2004 г., бр. 28, 94 и 103 от 2005 г., бр. 30, 38 и 82 от 2006 г., бр. 59 от 2007 г., бр. 69 от 2008 г., бр. 14, 47 и 74 от 2009 г., бр. 42, 50, 59 и 98 от 2010 г., бр. 28 и 51 от 2011 г.) се правят следните изменения и допълнения:\n\n1. В чл. 21, ал. 1:\n\nа) в т. 6 буква „ж“ се отменя;\n\nб) в т. 9 думата „осигурява“ се заменя с „участва в“.\n\n2. В чл. 27, ал. 5, изречение второ думите „директора на дирекция „Социално подпомагане“ се заменят със „съответния доставчик на социална услуга „приемна грижа“.\n\n3. Член 31 се изменя така:\n\n„Чл. 31. (1) Приемно семейство са двама съпрузи или отделно лице, при което се настанява дете за отглеждане съгласно договор по чл. 27. Съпрузите или лицето от приемното семейство не са носители на родителските права и задължения.\n\n(2) Утвърждаването на кандидатите за приемно семейство се извършва от Комисията по приемна грижа, която се създава към регионалната дирекция за социално подпомагане.\n\n(3) Регионалната дирекция за социално подпомагане поддържа регистър на утвърдените приемни семейства. \n\n(4) Приемното семейство може да бъде и професионално, като в този случай то трябва да притежава и допълнителна квалификация за отглеждане на деца, придобита по реда на наредбата по ал. 6, и да сключи договор с доставчик на социална услуга „приемна грижа“.\n\n(5) Условията и редът за финансиране на професионалното приемно семейство се определят с правилника за прилагане на закона.\n\n(6) Условията и редът за кандидатстване, подбор и утвърждаване на приемни семейства и настаняване на деца в тях, както и съставът, организацията и функциите на Комисията по приемна грижа се определят с наредба на Министерския съвет по предложение на министъра на труда и социалната политика.“\n\n4. В чл. 34а:\n\nа) в ал. 1 след думата „грижа“ се поставя запетая и се добавя „като мярка за закрила на детето по чл. 4, ал. 1“;\n\nб) алинея 2 се изменя така:\n\n„(2) Семействата на роднини или близки, кандидатите за приемни семейства и утвърдените приемни семейства могат да бъдат подкрепяни чрез социалната услуга „приемна грижа“.“;\n\nв) създават се ал. 3 и 4:\n\n„(3) Социалната услуга „приемна грижа“ включва дейности по набиране и оценяване на кандидати за приемни семейства, обучение, взаимно адаптиране, подкрепа и наблюдение на отглеждането на детето.\n\n(4) Доставчик на социалната услуга „приемна грижа“ може да бъде дирекция „Социално подпомагане“, общината или лицензиран доставчик на социална услуга за деца съгласно чл. 43б.“\n\n§ 8. \n\nВсички професионални приемни семейства, които имат сключен трудов договор с директор на дирекция „Социално подпомагане“ към датата на влизане в сила на този закон, имат право да поискат промяна на договора с избрания доставчик на социална услуга „приемна грижа“. В случай че приемното семейство не желае промяна на трудовия договор, неговото действие се запазва до изтичането на посочения в него срок.\n\n§ 9. \n\nМинистерският съвет приема необходимите изменения в Правилника за прилагане на Закона за закрила на детето и в наредбата по чл. 31, ал. 6 от Закона за закрила на детето в срок до три месеца от влизането в сила на този закон.\n\n§ 10.\n\n Министерският съвет приема необходимите изменения в Устройствения правилник на Агенцията за социално подпомагане в срок до един месец от влизането в сила на този закон.\n\n§ 11.\n\n Министерският съвет приема необходимите изменения в Правилника за прилагане на Закона за социално подпомагане в срок до три месеца от влизането в сила на този закон.\n\n§ 12.\n\n Министърът на труда и социалната политика издава наредба за кариерното развитие на социалните работници в срок до 6 месеца от влизането в сила на този закон.\n\n§ 13.\n\n Законът влиза в сила от деня на обнародването му в „Държавен вестник“.\n\nЗаконът е приет от 41-ото Народно съб­рание на 11 април 2012 г. и е подпечатан с официалния печат на Народното събрание.\n\nЗа председател на Народното събрание:\n Анастас Анастасов\n\n4049",
  "textLength": 10289,
  "scrapedAt": "2026-01-11T03:38:51.688Z",
  "isComplete": true,
  "error": null,
  "retryCount": 0
}