{
  "title": "20/03/2024 Закон за изменение и допълнение на Закона за ограничаване изменението на климата",
  "date": "",
  "link": "https://www.parliament.bg/bg/laws/ID/165356",
  "lawId": "165356",
  "actualTitle": "Закони",
  "metadata": [],
  "fullText": "ЗАКОН\n\nза изменение и допълнение на Закона за ограничаване изменението на климата \n\n(обн., ДВ, бр. 22 от 2014 г.; изм., бр. 14, 17, 41 и 56 от 2015 г., бр. 47 от 2016 г., бр. 12, 58 и 85 от 2017 г., бр. 7 и 15 от 2018 г., бр. 25 от 2020 г., бр. 19 от 2021 г., бр. 102 от 2022 г., бр. 84, 96 и 102 от 2023 г. и бр. 16 от 2024 г.)\n\n§ 1. \n\nВ чл. 1 се създава т. 11:\n\n„11. функционирането на Механизъм за корекция на въглеродните емисии по границите (МКВЕГ) по Регламент (ЕС) 2023/956 на Европейския парламент и на Съвета от 10 май 2023 г. за създаване на механизъм за корекция на въглеродните емисии по границите (ОВ, L 130/52 от 16 май 2023 г.), наричан по-нататък „Регламент (ЕС) 2023/956“.“\n\n§ 2. \n\nВ чл. 7 се правят следните изменения и допълнения:\n\n1. Създава се нова т. 7:\n\n„7. изпълнява функциите на компетентен орган по МКВЕГ и администрира регистъра на МКВЕГ по Регламент (ЕС) 2023/956;“.\n\n2. Досегашната т. 7 става т. 8.\n\n§ 3. \n\nВ глава пета се създава раздел IIIa с чл. 70а – 70в:\n\n„Раздел IIIa\n\nМеханизъм за корекция на въглеродните емисии по границите\n\nЧл. 70а. (1) Вносът на стоки, обхванат от МКВЕГ, на територията на Република България се осъществява в съответствие с Регламент (ЕС) 2023/956.\n\n(2) За получаване на статус на одобрен декларатор по МКВЕГ вносителят или косвеният митнически представител по смисъла на чл. 18 от Регламент (ЕС) № 952/2013 на Европейския парламент и на Съвета от 9 октомври 2013 г. за създаване на Митнически кодекс на Съюза (ОВ, L 269/1 от 10 октомври 2013 г.) подава чрез регистъра на МКВЕГ заявление до изпълнителния директор на ИАОС по реда на чл. 5 от Регламент (ЕС) 2023/956.\n\n(3) Изпълнителният директор на ИАОС в срок 14 дни от получаването одобрява заявлението по ал. 2 при условията на чл. 17, параграф 1 от Регламент (ЕС) 2023/956. Решението за одобрение съдържа информацията по чл. 17, параграф 4 от Регламент (ЕС) 2023/956 и се вписва в регистъра по МКВЕГ.\n\n(4) Изпълнителният директор на ИАОС определя с решението за одобрение по ал. 3 размера на обезпечение под формата на банкова гаранция, дължимо в случаите и при условията на чл. 17, параграф 5 от Регламент (ЕС) 2023/956.\n\n(5) Изпълнителният директор на ИАОС отнема с решение статуса на одобрен декларатор по реда и при наличие на условията по чл. 17, параграф 8 от Регламент (ЕС) 2023/956.\n\n(6) Решението за отнемане по ал. 5 подлежи на обжалване по реда на Административнопроцесуалния кодекс. Обжалването на решението не спира неговото изпълнение.\n\nЧл. 70б. (1) Всеки одобрен декларатор по МКВЕГ в сроковете по чл. 6, параграф 1 от Регламент (ЕС) 2023/956:\n\n1. подава чрез регистъра на МКВЕГ до изпълнителния директор на ИАОС декларация по МКВЕГ за предходната календарна година при условията и по реда на чл. 6 от Регламент (ЕС) 2023/956; общите съпътстващи емисии, които се обявяват в декларацията по МКВЕГ, се верифицират съгласно наредбата по чл. 5, т. 2 и Регламент (ЕС) 2018/2067;\n\n2. връща чрез регистъра на МКВЕГ определен брой сертификати по МКВЕГ по реда на чл. 22 от Регламент (ЕС) 2023/956.\n\n(2) Одобреният декларатор по МКВЕГ в края на всяко тримесечие поддържа по партидата си в регистъра на МКВЕГ сертификати по МКВЕГ, съответстващи на най-малко 80 на сто от съпътстващите емисии, определени в съответствие с приложение IV от Регламент (ЕС) 2023/956, за всички стоки, които е внесъл от началото на календарната година.\n\n(3) Изпълнителният директор на ИАОС може да направи преглед на декларациите по МКВЕГ при условията и по реда на чл. 19 от Регламент (ЕС) 2023/956. При констатирани несъответствия в декларацията по ал. 1, т. 1 или недостатъчен брой върнати сертификати по ал. 1, т. 2 изпълнителният директор на ИАОС се произнася с решение по реда на чл. 19, параграф 5 от Регламент (ЕС) 2023/956, което подлежи на обжалване по реда на Административнопроцесуалния кодекс.\n\nЧл. 70в. (1) Продажбата на сертификати по МКВЕГ се осъществява на обща централна платформа на одобрени декларатори по МКВЕГ по реда на чл. 20 от Регламент (ЕС) 2023/956.\n\n(2) Обратното изкупуване и отмяната на сертификати по МКВЕГ се извършва при условията и по реда на чл. 23 и 24 от Регламент (ЕС) 2023/956.\n\n(3) Графикът, управлението и други аспекти, свързани с управлението на продажбата и обратното изкупуване на сертификати по МКВЕГ, се уреждат с делегиран акт на Европейската комисия.“\n\n§ 4. \n\nСъздава се чл. 81а:\n\n„Чл. 81а. (1) За неизпълнение на изискванията на чл. 70б, ал. 1, т. 2 на одобрения декларатор по МКВЕГ се налага имуществена санкция, като за всеки тон еквивалент въглероден диоксид, за който операторът не е върнал сертификат, имуществената санкция е в размер на 200 лв., умножено по съотношението на европейския индекс на потребителските цени за годината на вноса на стоките, публикувани на интернет страницата на Евростат.\n\n(2) На лице, което не е одобрен декларатор по МКВЕГ, което внася стоки на територията на Република България в нарушение на чл. 26, параграф 2 от Регламент (ЕС) 2023/956, се налага имуществена санкция, като за всеки сертификат по МКВЕГ, който лицето не е върнало, имуществената санкция е в размер от три до пет пъти размера на имуществената санкция по ал. 1, приложима през годината на въвеждане на стоките.“\n\n§ 5. \n\nСъздава се чл. 81б:\n\n„Чл. 81б. За неизпълнение на задължение по чл. 35, параграф 1 или 4 от Регламент (ЕС) 2023/956 на вносителя или на косвения митнически представител се налага имуществена санкция в размер от 10 000 до 30 000 лв.“\n\n§ 6. \n\nВ допълнителните разпоредби се правят следните допълнения:\n\n1. В § 1 се създават т. 65 – 68:\n\n„65. „Вносител“ е понятие по смисъла на чл. 3, т. 15 от Регламент (ЕС) 2023/956;\n\n66. „Митнически декларатор“ е понятие по смисъла на чл. 3, т. 16 от Регламент (ЕС) 2023/956;\n\n67. „Одобрен декларатор по МКВЕГ“ е понятие по смисъла на чл. 3, т. 17 от Регламент (ЕС) 2023/956;\n\n68. „Сертификат по МКВЕГ“ е понятие по смисъла на чл. 3, т. 24 от Регламент (ЕС) 2023/956.“\n\n2. В § 2, ал. 2 се създава т. 17:\n\n„17. Регламент (ЕС) 2023/956 на Европейския парламент и на Съвета от 10 май 2023 г. за създаване на механизъм за корекция на въглеродните емисии по границите.“\n\nПреходни и заключителни разпоредби\n\n§ 7. \n\n(1) За периода от 1 октомври 2023 г. до 31 декември 2025 г. вносителите или техните косвени митнически представители докладват вноса на територията на Република България на стоките по чл. 2 от Регламент (ЕС) 2023/956 при условията и по реда на чл. 32 – 35 от същия регламент. \n\n(2) В случаите, когато докладът за МКВЕГ е непълен или неточен, изпълнителният директор на ИАОС започва процедура за корекция по реда на чл. 35, параграфи 4 – 6 от Регламент (ЕС) 2023/956.\n\n(3) Докладването по ал. 1 се осъществява при условията и по реда на Регламент за изпълнение (ЕС) 2023/1773 на Комисията от 17 август 2023 г. за определяне на правилата за прилагане на Регламент (ЕС) 2023/956 на Европейския парламент и на Съвета по отношение на задълженията за докладване за целите на механизма за корекция на въглеродните емисии на границите по време на преходния период (OB, L 228/94 от 15 септември 2023 г.).\n\n§ 8. \n\nЗаконът влиза в сила от деня на обнародването му в „Държавен вестник“, с изключение на § 3 относно чл. 70а, ал. 2, 3, 4, 5 и 6, който влиза в сила от 31 декември 2024 г., и § 3 относно чл. 70б и 70в и § 4, които влизат в сила от 1 януари 2026 г.\n\nЗаконът е приет от 49-ото Народно събрание на 20 март 2024 г. и е подпечатан с официалния печат на Народното събрание.\n\nПредседател на Народното събрание: \nРосен Желязков\n\n2254",
  "textLength": 7437,
  "scrapedAt": "2026-01-11T03:19:28.529Z",
  "isComplete": true,
  "error": null,
  "retryCount": 0
}