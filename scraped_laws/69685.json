{
  "title": "19/10/2017 Закон за изменение и допълнение на Закона за отбраната и въоръжените сили на Република България",
  "date": "",
  "link": "https://www.parliament.bg/bg/laws/ID/69685",
  "lawId": "69685",
  "actualTitle": "Закони",
  "metadata": [],
  "fullText": "ЗАКОН\n\nза изменение и допълнение на Закона за отбраната и въоръжените сили на Република България \n\n(обн., ДВ, бр. 35 от 2009 г.; изм., бр. 74, 82, 93 и 99 от 2009 г., бр. 16, 88, 98 и 101 от 2010 г., бр. 23, 48, 99 и 100 от 2011 г., бр. 20, 33 и 38 от 2012 г., бр. 15, 66 и 68 от 2013 г., бр. 1 и 98 от 2014 г., бр. 14, 24, 61, 79 и 88 от 2015 г., бр. 13, 17, 50, 81, 98 и 103 от 2016 г. и бр. 58 от 2017 г.)\n\n§ 1. \n\nЧлен 79 се изменя така:\n\n„Чл. 79. (1) Постоянният секретар на отбраната е най-висшият държавен служител в Министерството на отбраната.\n\n(2) За постоянен секретар на отбраната се назначава държавен служител, който:\n\n1. има професионален опит не по-малко от 8 години и четвърти старши ранг като държавен служител;\n\n2. е изпълнявал ръководна длъжност в държавната администрация не по-малко от три години, от които не по-малко от една година в Министерството на отбраната;\n\n3. е получил по-висока годишна оценка на изпълнението на длъжността при годишното оценяване в годината, предхождаща подбора, в сравнение с останалите кандидати и по отношение на него е изтекъл едногодишният срок за изпитване.\n\n(3) Постоянният секретар на отбраната се назначава от министъра на отбраната, съгласувано с министър-председателя, след подбор за срок от 4 години, който изтича преди придобиване от служителя на право на пенсия за осигурителен стаж и възраст.\n\n(4) Редът за извършване на подбора се определя със заповед на министъра на отбраната. \n\n(5) Подборът на кандидатите се извършва от комисия в състав най-малко от трима членове с председател заместник-министър на отбраната. Комисията завършва своята работа с доклад до министъра на отбраната с мотивирано предложение. При утвърждаване на доклада на комисията министърът на отбраната изпраща предложението за назначаване на постоянен секретар на отбраната за съгласуване от министър-председателя. \n\n(6) Постоянният секретар на отбраната има всички права по служебно правоотношение.\n\n(7) За неуредените случаи по отношение статута на постоянния секретар на отбраната се прилага Законът за държавния служител.“\n\n§ 2. \n\nЧлен 82 се изменя така:\n\n„Чл. 82. Правоотношението с постоянния секретар на отбраната се прекратява от министъра на отбраната съгласувано с министър-председателя при условията и по реда на Закона за държавния служител.“\n\n§ 3.\n\n В чл. 136 се създава ал. 3:\n\n„(3) Офицерите, след удостояване с висше военно звание с указ на президента на републиката, се представят в Комисията по отбрана на Народното събрание от министъра на отбраната или определен от него заместник-министър.“\n\n§ 4. \n\nВ чл. 160, ал. 1, т. 6 думата „комодор“ се заменя с „флотилен адмирал“.\n\nЗаконът е приет от 44-то Народно събрание на 27 септември 2017 г. и на 19 октомври 2017 г. и е подпечатан с официалния печат на Народното събрание.\n\nПредседател на Народното събрание:  \nДимитър Главчев\n\n7907",
  "textLength": 2837,
  "scrapedAt": "2026-01-11T03:11:08.069Z",
  "isComplete": true,
  "error": null,
  "retryCount": 0
}