{
  "title": "28/09/2016 Закон за предоставяне на помощ за изплащане на задължения на \"Национална електрическа компания\" - ЕАД",
  "date": "",
  "link": "https://www.parliament.bg/bg/laws/ID/60316",
  "lawId": "60316",
  "actualTitle": "Закони",
  "metadata": [],
  "fullText": "ЗАКОН\n\nза предоставяне на помощ за изплащане на задължения на „Национална електрическа компания“ – ЕАД\n\nЧл.\n\n \n1.\n (1) За финансово осигуряване на изплащането от „Национална електрическа компания“ – ЕАД, на присъдените суми по Арбитражно дело № ICC Case 18086/GZ/MHM Министерският съвет осигурява по реда на чл. 109, ал. 4, т. 2 от Закона за публичните финанси чрез бюджета на Министерството на енергетиката предоставянето на възмездна финансова помощ на „Национална електрическа компания“ – ЕАД. \n\n(2) „Национална електрическа компания“ – ЕАД, не заплаща лихви за ползваната помощ по ал. 1 и не предоставя обезпечения. \n\nЧл.\n\n \n\n2.\n\n Условията за предоставяне и за възстановяване от „Национална електрическа компания“ – ЕАД, на помощта по чл. 1 се определят от Министерския съвет. Помощта по чл. 1 се предоставя въз основа на Споразумение между министъра на енергетиката и „Национална електрическа компания“ – ЕАД, одобрено от Министерския съвет, наведнъж или на части, на базата на Споразумение за окончателно уреждане на отношенията между страните по Арбитражно дело № ICC Case 18086/GZ/MHM.\n\nЧл.\n\n \n3.\n (1) Помощта по чл. 1 се предоставя само след положително решение от Европейската комисия въз основа на уведомление, направено по реда на чл. 108, ал. 3 от Договора за функционирането на Европейския съюз. \n\n(2) Администратор на помощта по чл. 1 е министърът на енергетиката, който е длъжен да предостави на министъра на финансите необходимата информация за изпращане на уведомлението до Европейската комисия по реда на Закона за държавните помощи и при отчитане на стратегическия характер на обектите, дейностите и критичната инфраструктура, свързани с „Национална електрическа компания“ – ЕАД.\n\n(3) Министърът на финансите уведомява Европейската комисия по реда на Закона за държавните помощи.\n\nЧл.\n\n \n4.\n Вземанията на държавата срещу „Национална електрическа компания“ – ЕАД, възникнали в резултат на невъзстановени в срок суми от помощта по чл. 1, са частни държавни вземания, които се установяват от министъра на енергетиката и се събират от Националната агенция за приходите по реда на Закона за Националната агенция за приходите.\n\nЗаключителна разпоредба\n\nПараграф единствен. \n\nЗаконът влиза в сила от деня на обнародването му в „Държавен вестник“.\n\nЗаконът е приет от 43-то Народно събрание на 28 септември 2016 г. и е подпечатан с официалния печат на Народното събрание.\n\nЗа председател на Народното събрание:  \nДимитър Главчев\n\n7892",
  "textLength": 2448,
  "scrapedAt": "2026-01-11T03:21:47.958Z",
  "isComplete": true,
  "error": null,
  "retryCount": 0
}